<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum II, Distinctio 38, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Librum II, Distinctio 38, Quaestio 1</title>
          <date when="2016-03-18">March 18, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-18">March 18, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l2d38q1">
        <head xml:id="ta-l2d38q1-Hd1e89">Librum II, Distinctio 38, Quaestio 1</head>
        <head xml:id="ta-l2d38q1-Hd1e92">Distinctio 38</head>
        <div xml:id="ta-l2d38q1-Dd1e95">
          <head xml:id="ta-l2d38q1-Hd1e97">Prooemium</head>
          <p xml:id="ta-l2d38q1-d1e100">Postquam determinavit de actibus in quibus peccatum consistit in generali, inquirens,
            utrum inquantum sunt actus, sint boni, et a Deo, hic determinat de ipsis actibus in
            speciali: et quia peccatum consistit in actu interiori et etiam exteriori; ideo
            dividitur haec pars in duas: in prima determinat de actu interiori voluntatis; in
            secunda de actu exteriori, 40 distinct. <quote xml:id="ta-l2d38q1-Qd1e102">Post haec de actibus adjiciendum
              videtur</quote>. Prima in duas: in prima determinat de actu voluntatis, ostendens unde
            in eo sit rectitudo et peccatum, quia ex fine; in secunda inquirit quomodo in voluntate
            possit esse vitium, 39 distinct.: <quote xml:id="ta-l2d38q1-Qd1e105">hic oritur quaestio satis necessaria</quote>.
            Prima in duas: in prima ostendit quod rectitudo voluntatis est ex intentione finis; in
            secunda determinat de voluntate per comparationem ad intentionem et finem, ibi:
              <quote xml:id="ta-l2d38q1-Qd1e108">solet quaeri quid distet inter voluntatem, et intentionem ac finem</quote>.
            Prima in duas: in prima ostendit quod bonarum voluntatum est unus finis, ex quo
            rectitudinem habent; in secunda inquirit, utrum ille unus finis sit tantum rectarum
            voluntatum finis, an etiam possint esse alii fines, ibi: <quote xml:id="ta-l2d38q1-Qd1e111">sed quaeritur, utrum
              omnes bonae voluntates unum tantum habeant finem</quote>. Circa primum duo facit:
            primo ponit quod caritas est finis bonarum voluntatum; secundo ostendit quod cum hoc
            fine Deus est finis, ibi: <quote xml:id="ta-l2d38q1-Qd1e114">qui vero caritatem sibi ponit finem, Deum sibi ponit
              finem. Sed quaeritur, utrum omnes bonae voluntates unum tantum habeant finem</quote>.
            Hic inquirit, utrum possint esse plures fines rectarum voluntatum; et dividitur in tres:
            in prima determinat veritatem; in secunda ponit objectionem in contrarium, ibi:
              <quote xml:id="ta-l2d38q1-Qd1e118">verumtamen huic sententiae, qua dictum est, fidelium quasdam rectas voluntates
              diversos fines sortiri et tamen ad unum referri, videtur obviare quod alibi Augustinus
              admonet</quote>; in tertia determinat eam, ibi: <quote xml:id="ta-l2d38q1-Qd1e121">haec autem non sibi repugnare
              animadvertit</quote> et cetera. <quote xml:id="ta-l2d38q1-Qd1e124">Solet etiam quaeri, quid distet inter
              voluntatem et intentionem et finem</quote>. Hic determinat de voluntate per
            comparationem ad intentionem et finem. Circa hoc duo facit: primo ponit dictam
            comparationem; secundo inquirit etiam utrum intentio possit dici voluntas, et an
            intentio sit idem actus cum ea voluntate quae communiter voluntas dicitur, ibi:
              <quote xml:id="ta-l2d38q1-Qd1e127">sed quaeritur utrum et intentio talis sit voluntas</quote>. Hic quinque
            quaeruntur: 1 utrum omnium rectarum voluntatum sit tantum unus finis; 2 quis sit ille; 3
            quid est intentio; 4 si sit eadem voluntas quae est de fine (quae dicitur intentio) et
            quae de his quae sunt ad finem, quae communiter voluntas dicitur; 5 si ex fine voluntas
            habet bonitatem.</p>
        </div>
        <div xml:id="ta-l2d38q1-Dd1e132" type="articulus">
          <head xml:id="ta-l2d38q1-Hd1e134">Articulus 1</head>

          <head xml:id="ta-l2d38q1-Hd1e137" type="questionTitle">Utrum sit tantum unus finis rectarum voluntatum</head>

          <p xml:id="ta-l2d38q1-d1e140">Ad primum sic proceditur. Videtur quod rectarum voluntatum non sit tantum unus finis.
            Caritas enim qua Deum diligimus, Deus non est, ut in 1 libro, dist. 17, qu. 1, art. 1,
            ostensum est. Sed rectarum voluntatum finis est Deus, et etiam caritas, ut in littera
            ostenditur. Duae ergo rectae voluntates non in unum finem tendunt.</p>
          <p xml:id="ta-l2d38q1-d1e143">Praeterea, ubi invenitur gradus in referendo res ad finem, ibi non est unus finis. Sed
            in tribus personis invenitur gradus dum consideratur relatio rerum ad finem; unde
            Hilarius dicit: <quote xml:id="ta-l2d38q1-Qd1e145">caput omnium filius est; caput autem filii Deus est; et ad unum
              Deum omnia hoc gradu referuntur</quote>. Cum igitur unaquaeque trium personarum
            rectarum voluntatum sit finis, ut in littera dicitur, videtur quod rectae voluntates in
            plures fines tendant.</p>
          <p xml:id="ta-l2d38q1-d1e149">Praeterea, sicut res naturales habent speciem a forma, ita morales habent speciem a
            fine; unde et secundum finem rectae vel pravae sunt, ut in littera dicitur. Sed rerum
            naturalium non est una forma. Ergo nec actuum moralium erit unus finis, ad quem dirigi
            debeant.</p>
          <p xml:id="ta-l2d38q1-d1e153">Praeterea, illud est finis actionis propter quod actio fit. Sed unusquisque agens
            cogitat in agendo de eo propter quod agit. Cum igitur multi rectas actiones agentes actu
            de Deo non cogitent, videtur quod non omnium rectarum actionum finis sit Deus; et ita
            diversarum erunt diversi fines secundum quod agentium sunt diversae cogitationes de
            fine.</p>
          <p xml:id="ta-l2d38q1-d1e156">Praeterea, illud sine quo non fieret aliquid, est propter quod fit illud. Sed multi
            sunt qui opera spiritualia non facerent, nisi quaedam temporalia consequerentur. Ergo
            illa temporalia quae consequi quaerunt, sunt finis operum eorum et voluntatum, et tamen
            non dicuntur in hoc peccare: quia, ut apostolus dicit, 1 Corinth. 9, 10, <quote xml:id="ta-l2d38q1-Qd1e158">debet in
              spe, qui arat, arare</quote>, loquens ad litteram in casu isto. Ergo praeter Deum et
            caritatem, rectarum voluntatum potest esse alius finis; et ita non omnes rectae
            voluntates in unum tendunt.</p>
          <p xml:id="ta-l2d38q1-d1e162">Sed contra, omnis voluntas quae in diversa tendit, divisa est in plura. Sed rectum cor
            divisum non est, sed unitum; unde Oseae 10, 2: <quote xml:id="ta-l2d38q1-Qd1e164">divisum est cor eorum: nunc
              interibunt</quote>. Ergo recti cordis est unus finis ultimus.</p>
          <p xml:id="ta-l2d38q1-d1e168">Praeterea, ratio boni est a fine. Ergo ubi est summum bonum, ibi est finis ultimus. Sed
            summum bonum est unum tantum, ut supra, dist. 1, probatum est. Ergo rectarum voluntatum
            est unus finis ultimus.</p>
          <p xml:id="ta-l2d38q1-d1e171">Respondeo dicendum, quod eodem ordine res referuntur in finem quo procedunt a
            principio, eo quod agens unusquisque ordinat effectum suum in finem aliquem; et ideo
            secundum ordinem agentium est ordo finium. In progressu autem rerum a principio
            invenitur unum rerum principium primum, quod commune est omnium, sub quo inveniuntur
            alia principia propria, quae in diversis sunt diversa: ita etiam in referendo res ad
            finem invenitur ultimus finis omnibus communis, qui est ultimus finis; sed inveniuntur
            diversi fines proprii secundum diversitatem entium. Bonum enim invenitur in rebus
            secundum duplicem ordinem, ut in 12 Metaphys. dicitur, scilicet secundum ordinem unius
            rei ad rem aliam, qui ordo similis est ordini quem partes exercitus ad invicem habent:
            et alius est ordo rerum ad finem ultimum, qui scilicet est similis ordini exercitus ad
            bonum ducis: et quia res referuntur in finem ultimum communem, mediante fine proprio;
            ideo secundum diversitatem finis proprii efficitur diversa relatio rerum ad finem
            ultimum. Sic ergo dicendum est, quod sicut rerum omnium unus est finis ultimus, scilicet
            Deus; ita et voluntatum omnium est unus ultimus finis, scilicet Deus; nihilominus tamen
            sunt alii fines proximi, et, si secundum illos fines servetur debita relatio voluntatis
            in finem ultimum, erit recta voluntas; si autem non, erit perversa. Debita autem relatio
            voluntatis ad finem ultimum salvatur secundum illum finem quo voluntas nata est ultimum
            finem participare, in quo distinguitur a rebus aliis, quae alio modo ultimum finem
            participant; et hic est caritas, vel beatitudo; et ideo non solum Deus, sed etiam
            caritas finis est omnium rectarum voluntatum.</p>
          <p xml:id="ta-l2d38q1-d1e174">Ad primum ergo dicendum, quod caritas non est finis ultimus, cum non sit finis communis
            quem omnia desiderant; sed est finis proprius voluntatis per quem pertingit ad finem
            ultimum; et ideo non sequitur esse plures fines ultimos.</p>
          <p xml:id="ta-l2d38q1-d1e178">Ad secundum dicendum, quod pater et filius et spiritus sanctus sunt unus finis ultimus,
            ut in littera dicitur, eo quod unicuique eorum convenit ratio finis, secundum quod
            quilibet est summum bonum; et hi tres non tria sed unum summum bonum sunt. Unde hoc quod
            Hilarius dicit: <quote xml:id="ta-l2d38q1-Qd1e180">omnia hoc gradu referuntur ad unum Deum</quote>; intelligendum
            est, gradum esse in reductione creaturarum ad filium, non autem inter filium et patrem,
            inter quos, ut Hieronymus dicit, nullus est gradus. Si tamen nomen gradus, large pro
            ordine accipiatur, sic inter patrem et filium est gradus, idest ordo principii ad illum
            qui est de principio; non autem finis, et ejus quod est ad finem.</p>
          <p xml:id="ta-l2d38q1-d1e184">Ad tertium dicendum, quod actus morales non specificantur a fine ultimo, sed a finibus
            proximis: hi autem plures diversorum sunt, sicut et fines naturales sunt plures.</p>
          <p xml:id="ta-l2d38q1-d1e187">Ad quartum dicendum, quod ad hoc quod alicujus actionis finis sit Deus vel caritas, non
            oportet quod agendo illam actionem aliquis de Deo vel caritate cogitet: nec iterum
            sufficit quod aliquis in habitu tantum Deum et caritatem habeat (quia sic etiam actum
            venialis peccati aliquis in Deum ordinaret, quod falsum est): sed oportet quod prius
            fuerit cogitatio de fine, qui est caritas vel Deus, et quod ratio actiones sequentes in
            hunc finem ordinaverit; ita quod rectitudo illius ordinationis in actionibus sequentibus
            salvetur: ut patet in exemplo quod Avicenna ponit de artifice, qui, si dum opus suum
            exerceret, semper de regula artis cogitaret, multum in opere impediretur: sed sicut
            prius excogitavit per regulas artis, ita postmodum operatur; et sic in opere rectitudo
            artis salvatur.</p>
          <p xml:id="ta-l2d38q1-d1e190">Ad quintum dicendum, quod non oportet illud sine quo non fieret aliquid, esse hoc
            propter quod fit: omne enim illud quod ad actionem exigitur, est illud sine quo actio
            non fieret, sicut instrumenta; nec tamen propter instrumenta fit actio. Ita etiam et qui
            in operibus spiritualibus temporalia quaerunt, non quaerunt ea tamquam finem actionis
            proximum vel remotum, quia minus bonum non potest esse finis majoris, sed quaerunt ea ad
            sustentamentum naturae et conditionis suae, ut sic debite opera spiritualia exercere
            possint.</p>
        </div>
        <div xml:id="ta-l2d38q1-Dd1e194" type="articulus">
          <head xml:id="ta-l2d38q1-Hd1e196">Articulus 2</head>

          <head xml:id="ta-l2d38q1-Hd1e199" type="questionTitle">Utrum beatitudo vel caritas sit finis communis et unus rectarum
            voluntatum</head>

          <p xml:id="ta-l2d38q1-d1e202">Ad secundum sic proceditur. Videtur quod finis communis rectarum voluntatum et unus,
            non possit esse caritas vel beatitudo. Nihil enim quod est circa finem ultimum est unus
            finis communis omnibus. Sed caritas est circa finem ultimum, scilicet Deum; et similiter
            etiam beatitudo, et bona delectatio, et hujusmodi. Ergo hujusmodi non possunt esse finis
            communis rectarum voluntatum.</p>
          <p xml:id="ta-l2d38q1-d1e205">Praeterea, nihil potest esse finis quod non est desideratum; nec potest aliquid
            desideratum esse quod occultum est. Cum igitur beatitudo occulta sit, quia Isaiae 64, 4,
            dicitur: <quote xml:id="ta-l2d38q1-Qd1e207">oculus non vidit, Deus, absque te, quae praeparasti expectantibus
              te</quote>; videtur quod beatitudo non possit esse finis rectarum voluntatum.</p>
          <p xml:id="ta-l2d38q1-d1e211">Praeterea, corporale bonum non est finis spiritualis boni, cum finis semper sit melior
            eo quod est ad finem. Sed vita aeterna videtur quoddam corporale nominare, scilicet
            aeternam conjunctionem nostrae animae ad corpus. Ergo vita aeterna non est finis
            spiritualium operum.</p>
          <p xml:id="ta-l2d38q1-d1e215">Praeterea, nullus finis habetur ante id quod est ad finem, cum per ea quae sunt ad
            finem in finem deveniatur. Sed caritas ante actus meritorios habetur. Ergo caritas non
            est finis rectorum operum.</p>
          <p xml:id="ta-l2d38q1-d1e218">Praeterea, opus dicitur rectum, secundum quod est aliqua virtute informatum. Sed sicut
            actus informatur caritate, ita etiam aliis virtutibus. Ergo sicut caritas ponitur finis,
            ita et aliae virtutes fines dici debent.</p>
          <p xml:id="ta-l2d38q1-d1e221">Praeterea, bonum simpliciter non ordinatur ut ad finem ad id quod est bonum huic: quia
            quod simpliciter bonum est, melius est. Sed operatio est bonum per se, delectatio autem
            est huic bonum, scilicet operanti; et sic recta operatio est melior delectatione. Ergo
            recta operatio non ordinatur ad delectationem sicut ad finem.</p>
          <p xml:id="ta-l2d38q1-d1e224">Sed contra, finem sine quo non potest esse conjunctio ad finem ultimum, oportet esse
            intentum sicut finem communem. Sed sine caritate et beatitudine et hujusmodi non potest
            esse conjunctio voluntatis hominis ad finem ultimum qui Deus est. Ergo ista omnia
            rationem finis communis habent.</p>
          <p xml:id="ta-l2d38q1-d1e227">Respondeo dicendum, quod, sicut dictum est, quamvis omnium rerum sit unus finis
            ultimus, sicut unum principium primum; tamen unicuique rei debetur finis proprius, sicut
            et principium proprium; ita ut sicut ea quae sunt unius generis, communicant in uno
            principio proprio illius generis, ita communicent in uno fine: qui quidem est communis
            omnibus quae sunt in illo genere, non tamen omnibus rebus: nec potest esse debita
            relatio alicujus rei ad finem ultimum, nisi mediante fine qui suo generi debetur. Finis
            autem proprius uniuscujusque rei, per quem in finem ultimum ordinatur, est sua propria
            operatio. Unde et finis rationalis naturae, per quem ordinatur in finem proprium, est
            perfecta operatio, quae est propria naturae illi. Sed perfectio operationis in tribus
            consistit; scilicet in objecto, habitu, et delectatione. Quanto enim objectum est
            altius, tanto operatio in illud tendens est pulchrior et perfectior: unde ex objecto
            operatio perfectionem habet, et ex nobilissimo objecto altissimam perfectionem.
            Similiter etiam operatio perfecta non est nisi ex habitu; unde quanto habitus est
            perfectior, et operatio perfectior erit; et operatio perfectissima ab habitu nobilissimo
            erit. Similiter, ut dicit philosophus in 10 Ethic., delectatio perficit operationem,
            sicut pulchritudo juventutem; est enim sicut quidam decor operationis ipsa delectatio;
            et ideo oportet, quod aliquod istorum sit finis communis rectarum voluntatum
            assignatarum. Ipsa autem operatio perfecta, beatitudo est; objectum autem altissimum
            Deus est; habitus autem perfectissimus caritas est; delectatio autem purissima est
            spiritualis delectatio, ut in 10 Ethic. probatur: et ideo in littera dicitur quod Deus
            rectarum voluntatum finis est, et caritas et bona delectatio, et beatitudo; ita tamen
            quod Deus ultimus finis sit, et beatitudo caritatem et delectationem complectens, sit
            sicut finis sub fine, conjungens ultimo fini; cum operatio in objectum tendat: nec est
            recta relatio voluntatis in Deum nisi mediantibus his tribus.</p>
          <p xml:id="ta-l2d38q1-d1e230">Ad primum ergo dicendum, quod finis qui est circa finem ultimum, non est finis communis
            omnibus rebus; sed potest esse communis in aliquo genere; et ita est de beatitudine: non
            enim creaturae irrationales ad beatitudinem pervenire possunt; unde earum finis
            beatitudo non est; sed est finis rationalis creaturae quae ad eam pervenire potest.</p>
          <p xml:id="ta-l2d38q1-d1e234">Ad secundum dicendum, quod quamvis beatitudo sit occulta quantum ad substantiam, tamen
            ratio beatitudinis nota est: omnes enim per beatitudinem intelligunt quemdam
            perfectissimum statum: sed in quo consistat ille status perfectus, utrum in vita, vel
            post vitam, vel in bonis corporalibus vel spiritualibus, et in quibus spiritualibus,
            occultum est.</p>
          <p xml:id="ta-l2d38q1-d1e237">Ad tertium dicendum, quod vita dicitur dupliciter. Uno enim modo vita idem est quod
            esse viventis; ut in 2 de anima dicitur, quod vivere viventibus est esse; et hoc modo
            vita hominis relinquitur ex conjunctione animae ad corpus, et vita aeterna ex aeterna
            conjunctione utriusque: et hoc modo vita aeterna non est finis rectarum voluntatum. Alio
            modo dicitur vita operatio rei viventis: et hoc modo vita aeterna dicitur operatio
            perfecta, qua homines beati in aeternum Deum videbunt, secundum quod dicitur Joan. 17,
            9: <quote xml:id="ta-l2d38q1-Qd1e239">haec est vita aeterna ut cognoscant te solum Deum verum, et quem misisti Jesum
              Christum</quote>. Et hoc modo vita aeterna est finis rectarum voluntatum, et est idem
            quod beatitudo.</p>
          <p xml:id="ta-l2d38q1-d1e243">Ad quartum dicendum, quod caritas dupliciter potest considerari: vel in habitu, vel
            secundum quod bonum ejus resultat in actu, sicut bonitas cujuslibet habitus resultat in
            actu ex habitu procedente. Si ergo accipiatur primo modo caritas, sic operationes
            rectae, ante infusionem caritatis factae, ordinantur ad caritatem ut ad finem, inquantum
            disponunt animam caritatis infusae receptivam. Sed sic non intelligitur hic, sed
            intelligitur secundum quod bonum caritatis resultat in actu, sicut etiam philosophus
            dicit in 3 Ethic., quod fortis operatur propter bonum fortitudinis, inquantum opera sua
            ad finem fortitudinis refert, quod est fortiter operari. Similiter etiam caritatem
            habens refert opera sua in bonum caritatis, quod est ipsa operatio ex caritate
            procedens, scilicet dilectio Dei et proximi.</p>
          <p xml:id="ta-l2d38q1-d1e246">Ad quintum dicendum, quod ad bonum alicujus virtutis non ordinatur nisi vel actus
            propriae virtutis, vel actus alterius virtutis, qui est imperatus ab illa virtute: sicut
            actus proprius fortitudinis ordinatur in bonum fortitudinis, vel etiam actus
            magnanimitatis, qui est tendere in magna facienda, et ardua, secundum quod est a
            fortitudine imperatus. Nulla autem virtus imperat universaliter omnibus virtutibus, nisi
            caritas, quae est mater omnium virtutum; et habet hoc tum ex objecto proprio, quod est
            summum bonum, in quod immediate fertur, tum etiam ex subjecto, scilicet ex voluntate,
            quae aliis viribus imperat; et ideo inter virtutes sola caritas dicitur communis finis
            omnium rectarum voluntatum.</p>
          <p xml:id="ta-l2d38q1-d1e249">Ad sextum dicendum, quod operatio simpliciter est melior quam delectatio; et ideo, ut
            medici dicunt, natura in opere generationis delectationem posuit, ne animalia sua salute
            contenta, salutem speciei negligerent, quae per actum generationis fit; unde delectatio
            propter operationem est. Non autem delectatio quamlibet operationem sequitur, sed
            operationem perfectam; et ideo, sicut operationes imperfectae ordinantur ad operationem
            perfectam, ita etiam ordinantur ad delectationem, quae perfectam operationem exornat.
            Vel dicendum, quod finis potest alicui rei attribui dupliciter: vel secundum quod in se
            consideratur; et sic operatio non est ad delectationem, sed e converso: vel ex parte
            ejus quod in finem tendit; et sic operatio delectatione perficitur, et propter eam est
            sicut propter suam perfectionem: delectationes enim propriae, sicut in 10 Ethic.
            dicitur, augmentant proprias operationes: quia secundum quod operans talibus
            operationibus reficitur per delectationem earum, diligentius eas exercet.</p>
        </div>
        <div xml:id="ta-l2d38q1-Dd1e254" type="articulus">
          <head xml:id="ta-l2d38q1-Hd1e256">Articulus 3</head>

          <head xml:id="ta-l2d38q1-Hd1e259" type="questionTitle">Utrum intentio sit actus voluntatis</head>

          <p xml:id="ta-l2d38q1-d1e262">Ad tertium sic proceditur. Videtur quod intentio non sit aliquid voluntatis. Quia, ut
            in 2 Ethic. dicitur, omne quod est in anima, vel est passio, vel habitus, vel potentia.
            Sed intentio non nominat ipsam potentiam voluntatis, quia sic omnis actus voluntatis
            intentio dici deberet: similiter etiam non est habitus animae, quia habitus animae sunt
            virtutes vel scientiae; nec iterum est passio in voluntate existens, quia passiones sunt
            in sensitiva parte, et non in intellectiva, ut in 7 Physic. probatur. Ergo intentio non
            videtur aliquid ad voluntatem pertinens.</p>
          <p xml:id="ta-l2d38q1-d1e265">Praeterea, ut in 2 Physic. probatur, natura in sua operatione intendit finem. Sed agens
            per naturam, non agit per voluntatem: quia in eodem libro distinguitur agens a proposito
            contra agens a natura. Ergo intentio non pertinet ad voluntatem.</p>
          <p xml:id="ta-l2d38q1-d1e268">Praeterea, Luc. 11, 34: <quote xml:id="ta-l2d38q1-Qd1e270">si oculus tuus nequam fuerit, etiam corpus tuum
              tenebrosum erit</quote>; Glossa: <quote xml:id="ta-l2d38q1-Qd1e273">oculus, idest intentio</quote>. Sed ratio
            oculi non competit voluntati, sed magis rationi: similiter etiam dirigere, quod
            intentioni attribuitur, rationis est, et non voluntatis. Ergo intentio non pertinet ad
            voluntatem, sed ad rationem.</p>
          <p xml:id="ta-l2d38q1-d1e278">Praeterea, voluntas est principium rerum operabilium, quae ad practicum intellectum
            pertinent. Sed intentio non tantum est in practicis, sed etiam in speculativis, in
            quibus etiam finis invenitur. Ergo intentio non pertinet ad voluntatem.</p>
          <p xml:id="ta-l2d38q1-d1e281">Praeterea, potentiae non potest attribui nisi duplex actus: vel qui convenit sibi per
            se, vel qui convenit sibi in ordine ad aliam potentiam. Sed intentio non potest esse
            actus voluntatis per se consideratae, quia non denominatur a voluntate; actus autem qui
            est alicujus potentiae per se, denominatur ab ipsa, sicut intelligere ab intellectu:
            similiter etiam non est actus ejus secundum ordinem ad rationem, quia sic actus ejus est
            eligere, ut supra dictum est. Ergo intentio nullo modo est actus voluntatis.</p>
          <p xml:id="ta-l2d38q1-d1e284">Sed contra, meritum et demeritum in sola voluntate constitutum est. Sed secundum
            intentionem praecipue attenditur meritum et demeritum. Ergo intentio ad voluntatem
            pertinet.</p>
          <p xml:id="ta-l2d38q1-d1e287">Praeterea, ut in littera dicitur, intentio est de fine. Finis autem habet rationem
            boni. Cum igitur bonum ad voluntatem pertineat, quia est objectum ejus, videtur quod
            intentio voluntatis sit.</p>
          <p xml:id="ta-l2d38q1-d1e290">Respondeo dicendum, quod ex ipso nomine intentionis potest accipi ad quam potentiam
            pertineat. Intendere enim dicitur, quasi in aliud tendere. Intendere autem in aliquid,
            est illius potentiae ad quam pertinet prosequi et fugere aliquid. Haec autem est
            appetitus vel voluntas; non autem intellectus. Sed verum est quod intellectus practicus
            dicit aliquid de fugiendo vel prosequendo, ut in 3 de anima dicitur; unde judicium fugae
            et prosecutionis ad intellectum practicum pertinet; non autem ipsa prosecutio et fuga.
            Intellectus autem speculativus neque fugit aut prosequitur, neque etiam aliquid de
            fugiendo et prosequendo dicit; et ideo intentio non est actus cognoscitivae, sed
            appetitivae. Per hoc autem quod dicitur in aliquid tendere, importatur quaedam distantia
            illius in quod aliquid tendit; et ideo quando appetitus fertur immediate in aliquid, non
            dicitur esse intentio illius, sive hoc sit finis ultimus, sive sit aliquid ad finem
            ultimum: sed quando per unum quod vult, in aliud pervenire nititur, illius in quod
            pervenire nititur, dicitur esse intentio. Hoc autem est finis: propter quod intentio
            dicitur esse de fine, non secundum quod voluntas in finem absolute fertur, sed secundum
            quod ex eo quod est ad finem, in finem tendit. Unde intentio in ratione sua ordinem
            quemdam unius ad alterum importat. Ordo autem unius ad alterum, non est nisi per
            intellectum, cujus est ordinare. Sed in quibusdam intellectus ordinans appetitum in
            finem est conjunctus ipsi appetitui, sicut in habentibus intellectum, ut in homine et in
            Angelo; in quibusdam autem intellectus ordinans est separatus, sicut in naturalibus,
            quae diriguntur in finem ab intellectu naturam instituente, et finem sibi praesignante.
            Appetitus autem intellectui conjunctus, voluntas dicitur: sed appetitus ab intellectu
            separatus, est appetitus sensibilis et naturalis. Quamvis autem cujuslibet horum
            appetituum intentio communis sit, per prius tamen in voluntate invenitur, quae ab
            intellectu conjuncto in finem dirigitur; et ideo intentio primo et per se actum
            voluntatis nominat secundum quod in ea est vis intellectus ordinantis.</p>
          <p xml:id="ta-l2d38q1-d1e293">Ad primum ergo dicendum, quod in passione intelligitur etiam operatio: quia operationes
            animae passiones etiam quaedam sunt, quia intelligere est quoddam pati, et sentire. Vel
            etiam intelligitur in habitu operatio, qui principium operationis est: vel quia operatio
            non significatur ut in anima existens, sed ut ab anima egrediens.</p>
          <p xml:id="ta-l2d38q1-d1e297">Ad secundum dicendum, quod naturalia quamvis non habeant voluntatem, tamen intendunt
            aliquid per appetitum naturalem, secundum quod diriguntur in finem suum ab intellectu
            divino naturae attribuente inclinationem in finem, quae inclinatio appetitus naturalis
            dicitur; et ideo non est ita proprie intentio in eis sicut in agentibus a proposito.</p>
          <p xml:id="ta-l2d38q1-d1e300">Ad tertium dicendum, quod dirigere vel esse oculum, attribuitur intentioni, non
            secundum quod est actus voluntatis simpliciter, sed secundum quod vis rationis
            ordinantis in voluntate manet.</p>
          <p xml:id="ta-l2d38q1-d1e303">Ad quartum dicendum, quod cum voluntas moveat omnes potentias in actus suos, non solum
            est respectu eorum quae ad practicum intellectum pertinent, sed etiam eorum quae ad
            speculativum: sicut enim homo vult ambulare, vel aliquid hujusmodi facere; ita etiam
            vult considerare, et veritatem quaestionis alicujus invenire.</p>
          <p xml:id="ta-l2d38q1-d1e306">Ad quintum dicendum, quod intentio non est actus voluntatis absolute, sed in ordine ad
            rationem actum voluntatis ordinantem. Sed ratio potest ordinare actum voluntatis
            dupliciter: vel secundum quod voluntas est de fine, et sic actus voluntatis in ordine ad
            rationem est intentio: vel secundum quod est de his quae sunt ad finem; et sic actus
            voluntatis in ordine ad rationem est electio.</p>
        </div>
        <div xml:id="ta-l2d38q1-Dd1e310" type="articulus">
          <head xml:id="ta-l2d38q1-Hd1e312">Articulus 4</head>

          <head xml:id="ta-l2d38q1-Hd1e315" type="questionTitle">Utrum voluntas uno et eodem actu velit finem et ea quae sunt ad
            finem</head>

          <p xml:id="ta-l2d38q1-d1e318">Ad quartum sic proceditur. Videtur quod non sit unus actus voluntatis qui est de fine
            et de eo quod est ad finem. Actus enim omnes distinguuntur secundum objecta, ut 2 de
            anima dicitur. Finis vero et quod est ad finem, sunt diversa objecta. Ergo et motus
            voluntatis sunt diversi qui in ea feruntur.</p>
          <p xml:id="ta-l2d38q1-d1e321">Praeterea, non est idem in specie motus qui est ad ultimum terminum et qui est ad
            medium, ut in 10 Ethic. dicitur: sicut qui est ad nigredinem et qui est ad pallorem ab
            albedine. Sed illud quod est ad finem, est sicut medium per quod itur in finem quasi in
            ultimum terminum. Ergo non est idem motus voluntatis qui est finis, et ejus quod est ad
            finem.</p>
          <p xml:id="ta-l2d38q1-d1e324">Praeterea, actus voluntatis sequitur actum intellectus. Sed non eadem est cogitatio de
            fine et de eo quod est ad finem. Ergo nec idem voluntatis motus.</p>
          <p xml:id="ta-l2d38q1-d1e328">Praeterea, contraria non possunt eidem simul inesse. Sed in eo qui vult dare
            eleemosynam propter vanam gloriam, voluntas quae est finis, est mala; et quae est ejus
            quod est ad finem, est bona. Ergo non est idem actus voluntatis utrobique.</p>
          <p xml:id="ta-l2d38q1-d1e331">Sed contra, philosophus dicit: ubi unum propter alterum, ibi unum tantum. Sed illud
            quod est ad finem, desideratur propter finem. Ergo unum desiderium est finis et ejus
            quod est ad finem.</p>
          <p xml:id="ta-l2d38q1-d1e334">Praeterea, non contingit potentiam esse in duobus actibus simul. Sed simul aliquis vult
            finem et illud quod est ad finem. Ergo non est alius motus voluntatis qui est in
            utrumque.</p>
          <p xml:id="ta-l2d38q1-d1e337">Respondeo dicendum, quod quando aliquid dicitur secundum relationem ad alterum, potest
            dupliciter considerari: vel secundum quod est res quaedam in se absolute; et sic non est
            eadem consideratio ejus et illius ad quod dicitur, sed divisim utrumque consideratur:
            vel secundum quod ad alterum dicitur; et hoc modo eadem est consideratio utriusque; quia
            qui novit unum relativorum, novit et reliquum, sicut in praedicamentis dicitur; sicut si
            aliquis considerat imaginem prout imago est alicujus rei, eadem consideratio erit
            imaginis et ejus cujus est imago. Si autem consideretur imago inquantum est res quaedam,
            ut figura depicta in lapide; alia consideratio erit imaginis et ejus cujus est imago.
            Ita etiam dico de eo quod est ad finem: quia quaedam sunt quae quaeruntur propter finem,
            quae nihilominus habent in se unde desiderentur: et in talia potest voluntas ferri
            dupliciter: vel secundum quod ea propter finem quaerit; et sic idem est actus voluntatis
            qui est in finem et in illud quod est ad finem: vel secundum quod ipsa sunt quaedam res
            per se desiderabiles; et sic est alia voluntas de utroque. Sed quaedam sunt quae non
            desiderantur nisi in relatione ad finem, ut sectio et ustio quae in se mala sunt: et in
            talibus nunquam differt motus voluntatis, secundum quod voluntas fertur in ista et in
            finem eorum: quia in ea voluntas non fertur, nisi prout considerantur sub relatione ad
            finem.</p>
          <p xml:id="ta-l2d38q1-d1e340">Ad primum ergo dicendum, quod finis et id quod est ad finem, inquantum hujusmodi
            consideratum, non sunt diversa objecta, sed unum objectum in quo finis sicut formale
            est, quasi ratio quaedam volendi; sed id quod est ad finem, est sicut materiale, sicut
            etiam lumen et color sunt unum objectum.</p>
          <p xml:id="ta-l2d38q1-d1e343">Ad secundum dicendum, quod quando voluntas fertur in id quod est ad finem, prout est ad
            finem, id quod est ad finem non est terminus ejus; et ideo non oportet quod sint ibi duo
            motus: sicut est etiam unus motus continuus qui de extremo in extremum per media
            transit, nisi medio ut termino (in medio quiescendo) utatur.</p>
          <p xml:id="ta-l2d38q1-d1e347">Ad tertium dicendum, quod etiam cogitatio de eo quod est ad finem, prout consideratur
            in ordine ad finem, est eadem cum cogitatione finis; non autem cogitatio de eo quod est
            ad finem ut est res quaedam, et similiter nec voluntas.</p>
          <p xml:id="ta-l2d38q1-d1e350">Ad quartum dicendum, quod cum aliquis vult dare eleemosynam propter inanem gloriam, hic
            est unus actus voluntatis; et hic actus totus malus est, licet nunquam ad omne id quod
            in eo est malitiam habeat; unus enim particularis defectus sufficit ad hoc quod aliquid
            simpliciter malum dicatur. Sed verum est quod si vellet hoc quod est dare eleemosynam,
            ut rem quamdam non in ordine ad talem finem, actus ille voluntatis esset bonus, et esset
            alius actus voluntatis ab eo quo vult vanam gloriam.</p>
        </div>
        <div xml:id="ta-l2d38q1-Dd1e354" type="articulus">
          <head xml:id="ta-l2d38q1-Hd1e356">Articulus 5</head>

          <head xml:id="ta-l2d38q1-Hd1e359" type="questionTitle">Utrum voluntas judicanda sit recta ex fine</head>

          <p xml:id="ta-l2d38q1-d1e362">Ad quintum sic proceditur. Videtur quod voluntas non sit judicanda recta ex fine.
            Contingit enim aliquod malum propter bonum velle; sicut qui vult furari, ut eleemosynas
            det. Sed talis voluntas mala est, et tamen finis voluntatis est bonus. Ergo ex fine non
            judicatur rectitudo voluntatis.</p>
          <p xml:id="ta-l2d38q1-d1e365">Praeterea, contingit quod aliquis faciat aliquid parvum, intendens magnum facere; sicut
            aliquis dans obolum, si intendat habere tantam mercedem, sicut si daret centum marchas.
            Non autem sequitur quod tantum bonum faciat, quantum est finis quem intendit. Ergo ex
            fine non mensuratur rectitudo voluntatis.</p>
          <p xml:id="ta-l2d38q1-d1e368">Praeterea, <quote xml:id="ta-l2d38q1-Qd1e370" ana="#Aristotle_Ethics_1_a">omnia bonum appetunt</quote>, ut dicitur in <ref xml:id="ta-l2d38q1-Rd1e373" corresp="#ta-l2d38q1-Qd1e370">1 Ethic</ref>. Si igitur voluntas dicenda est
            recta ex voluntate finis, omnis voluntas erit bona.</p>
          <p xml:id="ta-l2d38q1-d1e372">Praeterea, ad hoc quod aliquid bonum dicatur, oportet quod omnia perficientia rem in
            bonitate concurrant: quia bonum est ex una et tota causa, ut Dionysius dicit. Sed
            bonitas actus causatur ex habitu, ex circumstantiis, et ex fine. Ergo non potest
            sufficienter ex fine judicari voluntatis rectitudo.</p>
          <p xml:id="ta-l2d38q1-d1e375">Praeterea, ex eodem judicatur rectitudo alicujus actus ex quo mensuratur bonitas ejus.
            Sed bonitas actus, praecipue quae est in virtute merendi, mensuratur ex radice, quae est
            habitus actum eliciens. Ergo rectitudo voluntatis potius judicatur ex habitu, qui est
            principium actus, quam ex fine.</p>
          <p xml:id="ta-l2d38q1-d1e378">Sed contra, omnis motus recipit speciem ex termino. Sed terminus actus voluntatis est
            finis. Ergo ex bonitate finis judicandus est bonus actus voluntatis.</p>
          <p xml:id="ta-l2d38q1-d1e381">Praeterea, actus recipit speciem a forma agentis; unde secundum diversas formas
            diversificantur actiones in specie, sicut calefacere et infrigidare. Sed forma
            voluntatis est finis, quod est appetibile, sicut intelligibile est forma intellectus.
            Ergo secundum bonitatem et malitiam finis, dicitur actus voluntatis bonus et malus.</p>
          <p xml:id="ta-l2d38q1-d1e384">Respondeo dicendum, quod actus voluntatis potest ferri in finem dupliciter. Vel
            immediate in ipsum finem; et sic actus voluntatis manifeste bonitatem et malitiam ex
            fine habet; quia velle bonum finem, est bonum; et velle malum finem, est malum; bonitas
            enim finis non dependet ulterius ex aliquo alio, sicut bonitas ejus quod est ad finem,
            dependet ex fine: et talis actus proprie dicitur voluntas finis, ut velle beatitudinem.
            Alio modo fertur actus in finem mediante eo quod est ad finem; et hoc proprie dicitur
            intendere finem; et tunc distinguendum est: quia in malis absolute dicendum est, quod
            actus habet malitiam ex fine: quia si finis intentus est malus, voluntas mala est,
            quantumcumque sit bonum illud quod ad talem finem ordinatur; eo quod unus particularis
            defectus sufficit ad malitiam: in bonis autem distinguendum est; quia aut loquimur de
            fine volentis, aut de fine actus voluntatis; et dicitur finis volentis quem volens sibi
            praestituit: et tunc non sequitur, si finis est bonus, quod voluntas sit bona; quia
            potest esse id quod est volitum, malum, et unum tantum sufficit ad malitiam voluntatis,
            sive finis sive volitum sit malum: et quamvis uno modo sit idem actus voluntatis qui
            fertur in finem et in id quod est ad finem, tamen intentio nominat illum actum, secundum
            ordinem actus ad finem; sed voluntas nominat actum eumdem, secundum ordinem ad objectum
            proximum, quod in finem ordinatur: et ideo in tali casu voluntas est mala, sed intentio
            bona. Finis autem dicitur ad quem actus proportionatus est; et ita etiam si finis est
            bonus, et actus bonus; quia actus malus non est proportionatus ad finem bonum. Unde
            dicit philosophus in 6 Ethic., de his qui per malos actus bonos fines consequi
            intendunt, quod quaerunt sortiri finem inconvenienti medio; sicut enim non quaelibet
            materia est disposita ad quamlibet formam, nec quodlibet instrumentum ad quemlibet
            effectum, nec quodlibet medium ad quamlibet conclusionem; ita nec quilibet actus ad
            quemlibet finem.</p>
          <p xml:id="ta-l2d38q1-d1e387">Ad primum ergo dicendum, quod quando aliquis vult malum propter bonum, illud bonum non
            est finis actus voluntatis, secundum se considerati, sed est finis a volente inordinate
            praestitutus.</p>
          <p xml:id="ta-l2d38q1-d1e391">Et hoc etiam modo dicendum est ad secundum; quia in malis simpliciter tenet, quod
            quantum malum quis intendit, tantum peccat; in bonis autem non tenet si intelligatur de
            fine volentis, sed solum si intelligatur de fine actus.</p>
          <p xml:id="ta-l2d38q1-d1e394">Ad tertium ergo dicendum, quod quamvis omnis voluntas bonum appetat, non tamen appetit
            semper quod est vere sibi bonum, sed id quod est apparens bonum; et quamvis omnis homo
            beatitudinem appetat, non tamen quaerit eam in eo ubi est vera beatitudo, sed ubi non
            est; et ideo nititur ad eam pervenire non per rectam viam: et propter hoc non oportet
            quod omnis voluntas sit bona.</p>
          <p xml:id="ta-l2d38q1-d1e397">Ad quartum dicendum, quod ex circumstantiis dicitur actus bonus, secundum quod
            circumstantiae faciunt actum proportionatum ad finem debitum; et ideo principaliter
            bonitas actus ex fine pendet.</p>
          <p xml:id="ta-l2d38q1-d1e400">Ad quintum dicendum, quod in habitu includitur rectitudo finis; quia ad virtutem, ut
            philosophus in 2 Ethic. dicit, exiguntur tria. Primo quidem si sit sciens; deinde si
            volens propter bonum, in quo includitur ordo ad finem; tertium, si firme et
            immutabiliter operatur. Et ideo si bonitas actus procedat ex habitu, non removetur quin
            judicetur ex fine.</p>
        </div>
        <div xml:id="ta-l2d38q1-Dd1e404">
          <head xml:id="ta-l2d38q1-Hd1e406">Expositio textus</head>
          <p xml:id="ta-l2d38q1-d1e409"><quote xml:id="ta-l2d38q1-Qd1e410">Item rectae sunt voluntates, et omnes sibimet religatae, si bona est illa ad
              quam cunctae referuntur</quote>. Hoc intelligendum est, si referantur ad rectam
            voluntatem, quasi ex se ordinatae ad illam; ita quod recta voluntas sit finis actus
            voluntatis, et non tantum agentis, ut dictum est. <quote xml:id="ta-l2d38q1-Qd1e413">Non debemus ideo evangelizare,
              ut manducemus</quote>. Istud simpliciter verum est: quia manducare non potest esse
            finis evangelizandi nec proximus nec ultimus; sed est quaesitum ab evangelizante ad
            facultatem evangelizandi conservandam; et ideo Magister infra in solutione hoc verbum
            non exponit. <quote xml:id="ta-l2d38q1-Qd1e416">Finis vero voluntatis est vel illud quod volumus (...) vel potius
              illud propter quod illud volumus</quote>. Quia omne bonum rationem finis habet; bonum
            autem objectum est voluntatis; ideo quodlibet volitum quod est objectum voluntatis,
            finis potest dici; sed magis proprie dicitur finis illud in quod ultimo voluntas tendit,
            quia hoc est ab ea primo volitum; et ideo in 3 Ethic. dicitur, quod voluntas est finis,
            electio vero eorum quae sunt ad finem. <quote xml:id="ta-l2d38q1-Qd1e419">Intentio vero interdum pro voluntate,
              interdum pro fine voluntatis accipitur</quote>. Intentio proprie loquendo actum
            voluntatis significat, ut dictum est, sed finem non significat, nisi materialiter nomen
            sumatur, ut scilicet sumatur intentio pro re intenta, sicut et fides sumitur pro re
            credita. <quote xml:id="ta-l2d38q1-Qd1e422">Finis vero voluntatis est delectatio bona vel mala</quote>. Delectatio
            dicitur bona quae consequitur operationem bonam, et mala quae consequitur malam, ut ex
            10 Ethic. patet. <quote xml:id="ta-l2d38q1-Qd1e425">Intentio ad illud respicit propter quod volumus</quote>.
            Intentio enim includit actum rationis; et ideo respicit ad id ad quod aliquid ordinatum
            est; sed voluntas nominat actum voluntatis absolute, cujus non est ordinare vel
            conferre; et ideo voluntas respicit id in quod immediate fertur. <quote xml:id="ta-l2d38q1-Qd1e429">Et alia quidem
              videtur voluntas esse qua volo habere vitam, et alia qua pauperi subvenire
              volo</quote>. Quomodo sit eadem, et quomodo alia, dictum est; unde utraque opinio
            secundum aliquid veritatem habet.</p>
        </div>
      </div>
    </body>
  </text>
</TEI>