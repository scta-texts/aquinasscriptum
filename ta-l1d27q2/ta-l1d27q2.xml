<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum I, Distinctio 27, Quaestio 2</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Librum I, Distinctio 27, Quaestio 2</title>
          <date when="2016-03-15">March 15, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-15">March 15, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l1d27q2">
        <head xml:id="ta-l1d27q2-Hd1e89">Librum I, Distinctio 27, Quaestio 2</head>
        <div xml:id="ta-l1d27q2-Dd1e92">
          <head xml:id="ta-l1d27q2-Hd1e94">Prooemium</head>
          <p xml:id="ta-l1d27q2-d1e97">Deinde quaeritur de verbo; et circa hoc tria quaeruntur: 1 utrum verbum proprie sit in
            divinis; 2 utrum dicatur essentialiter, vel personaliter tantum; 3 utrum in verbo
            importetur respectus ad creaturam.</p>
        </div>
        <div xml:id="ta-l1d27q2-Dd1e101" type="articulus">
          <head xml:id="ta-l1d27q2-Hd1e103">Articulus 1</head>

          <head xml:id="ta-l1d27q2-Hd1e106" type="questionTitle">Utrum verbum dicatur proprie in divinis</head>

          <p xml:id="ta-l1d27q2-d1e109">Ad primum sic proceditur. Videtur quod verbum non proprie in divinis dicatur. Omne enim
            nomen quod significat corporalem operationem, non potest Deo convenire nisi metaphorice.
            Sed verbum est hujusmodi: dicitur enim a verberatione aeris ut dicit Priscianus. Ergo
            verbum proprie de Deo non dicitur.</p>
          <p xml:id="ta-l1d27q2-d1e112">Praeterea, inter omnia quae apud nos sunt, verbum videtur magis esse transiens, vel de
            magis transeuntibus, nec est quid subsistens. Sed quidquid dicitur in divinis, est
            permanens et subsistens. Ergo videtur quod verbum de Deo non proprie dicatur.</p>
          <p xml:id="ta-l1d27q2-d1e115">Si dicas, quod de Deo dicitur non verbum vocis, sed verbum cordis. Contra. Hoc verbum
            definiens Anselmus dicit, quod dicere summo spiritui nihil est aliud, quam cogitando
            intueri. Sed cogitare Deo non convenit, quia cogitatio dicit quemdam discursum rationis
            inquirentis et procedentis ex uno in aliud. Ergo videtur quod nec verbum aut dicere Deo
            conveniat.</p>
          <p xml:id="ta-l1d27q2-d1e119">Praeterea, verbum cordis videtur esse quaedam conceptio intellectus. Sed nihil
            concipitur ab intellectu nisi species rei intelligibilis, quam apud se format. Cum
            igitur Deus non cognoscat per speciem aliquam, sed se per essentiam suam videat, et sic
            cognoscat omnia; videtur quod non sit ibi proprie verbum intellectus.</p>
          <p xml:id="ta-l1d27q2-d1e122">Contra, Joan. 1, 1: <quote xml:id="ta-l1d27q2-Qd1e124">in principio erat verbum, et verbum erat apud Deum, et Deus
              erat verbum</quote>.</p>
          <p xml:id="ta-l1d27q2-d1e128">Praeterea, nihil aliud est verbum, ut infra Augustinus dicit, dist. 18, quam genita
            sapientia. Sed genita sapientia est in Deo. Ergo videtur quod et verbum.</p>
          <p xml:id="ta-l1d27q2-d1e131">Respondeo, absque omni dubio confitendum est, Deum esse verbum, et proprie verbum dici.
            Ad cujus intellectum sciendum est, quod in nobis, ut quaedam Glossa ordinaria super
            Joan. dicit, invenitur triplex verbum; scilicet cordis, et vocis, et quod habet imaginem
            vocis; cujus necessitas est, quod cum locutio nostra sit quaedam corporalis operatio,
            oportet quod ad ipsam concurrant ea quae ad omnem motum corporalem exiguntur. Oportet
            autem ad hoc quod sit motus corporalis hominis, qui scilicet est per deliberationem,
            quod praecedat deliberatio et judicium in parte intellectiva. Sed quia intellectus est
            universalium, et operationes singularium, ideo, ut dicitur 3 de anima, oportet esse
            quamdam virtutem particularem quae apprehendit intentionem particularem rei, circa quam
            est operatio; et tertio oportet quod sequatur motus in corpore per virtutes motivas
            affixas musculis et nervis; ut quasi videatur esse quidam syllogismus, cujus in parte
            intellectiva habeatur major universalis, et in parte sensitiva habeatur minor
            particularis, et demum sequatur conclusio operationis particularis, per virtutem motivam
            imperatam; ipsa enim operatio se habet in operabilibus sicut conclusio in speculativis,
            ut dicitur 7 Metaphysic. Si ergo accipiatur locutio secundum quod est in parte
            intellectiva tantum, sic est verbum cordis, quod etiam ab aliis dicitur verbum rei, quia
            est immediata similitudo ipsius rei; et a Damasceno dicitur, quod est naturalis
            intellectus motus, velut lux ejus et splendor; et ab Augustino dicitur verbum animae
            impressum. Secundum autem quod est in imaginatione, quando scilicet quis imaginatur
            voces quibus intellectus conceptum proferre valeat, sic est verbum quod habet imaginem
            vocis, et quod ab aliis dicitur verbum speciei vocis, et a Damasceno dicitur verbum in
            corde enuntiatum, et ab Augustino dicitur verbum animi sinu cogitatum. Secundum autem
            quod jam est in corporali actione per motum linguae et aliorum instrumentorum
            corporalium, dicitur verbum vocis; et a Damasceno verbum quod est Angelus, scilicet
            nuntius, intelligentiae, et ab Augustino verbum cum syllogismis pronuntiatum. Dico
            igitur, quod verbum vocis, et quod habet imaginem vocis, non potest dici in divinis,
            nisi metaphorice; sed verbum cordis quod consistit in intellectu tantum, dicitur etiam
            per prius de Deo quam de aliis. Sed tamen sciendum est, quod in operationibus
            intellectus est quidam gradus. Primo enim est simplex intuitus intellectus in cognitione
            intelligibilis, et hoc nondum habet rationem verbi. Secundo est ibi ordinatio illius
            intelligibilis ad manifestationem vel alterius, secundum quod aliquis alteri loquitur,
            vel sui ipsius, secundum quod contingit aliquem etiam sibi ipsi loqui, et haec primo
            accipit rationem verbi; unde verbum nihil aliud dicit quam quamdam emanationem ab
            intellectu per modum manifestantis. Et quia potest esse duplex intuitus, vel veri
            simpliciter, vel ulterius secundum quod verum extenditur in bonum et conveniens, et haec
            est perfecta apprehensio; ideo est duplex verbum: scilicet rei prolatae quae placet,
            quod spirat amorem, et hoc est verbum perfectum; et verbum rei quae etiam displicet;
            unde dicit Augustinus quod verbum dicitur animo impressum, quamvis res ipsa displiceat
            aut non placeat.</p>
          <p xml:id="ta-l1d27q2-d1e134">Ad primum igitur dicendum, quod quamvis nomen verbi impositum sit a motu corporali,
            quod est ultimum in nostra locutione; tamen impositum est ad significandum omne quod
            dicitur vel exterius vel interius. Unde quamvis interpretatio nominis non conveniat Deo,
            convenit tamen res significata per nomen, sicut frequenter contingit, ut dictum est,
            dist. 26, qu. 1, art. 1, de hoc nomine persona.</p>
          <p xml:id="ta-l1d27q2-d1e137">Ad secundum dicendum, quod verbum vocis neque permanet neque subsistit in nobis, sed
            verbum cordis nostri permanet, quamvis non subsistat: et ideo patet quod quamvis verbum
            non habeat ex ratione verbi quod permaneat vel subsistat, tamen habet diversas rationes
            perfectionis, secundum quod in diversis invenitur; et ideo verbum divinum habet quod sit
            permanens et subsistens; sicut et de amore supra, dist. 10, qu. 1, art. 1, dictum
            est.</p>
          <p xml:id="ta-l1d27q2-d1e141">Ad tertium dicendum, quod sine dubio cogitatio in Deo proprie non est; sed Anselmus per
            similitudinem nomen cogitationis posuit. Sicut enim in cogitatione est exitus rationis
            ab uno in aliud per collectionem, ita etiam ratio verbi, ut dictum est, in corp. art.,
            completur in quadam emanatione et exitu ab intellectu; unde addit supra simplicem
            intuitum intellectus aliquid cogitationi simile.</p>
          <p xml:id="ta-l1d27q2-d1e144">Ad quartum dicendum, quod intellectus divinus non intelligit essentiam suam per aliquam
            speciem differentem essentialiter aut realiter ab ipsa essentia; nihilominus tamen ipse
            intelligit essentiam suam per essentiam suam; unde essentia se habet ut intelligens et
            ut intellecta et ut quo intelligitur; et inquantum se habet ut intelligens, sic vere et
            proprie est ibi ratio intellectus; et inquantum se habet ut id quod intelligitur, est
            ibi vere ratio intellecti; sed inquantum se habet ut quo intelligitur, sic est ibi ratio
            verbi.</p>
        </div>
        <div xml:id="ta-l1d27q2-Dd1e148" type="articulus">
          <head xml:id="ta-l1d27q2-Hd1e150">Articulus 2</head>

          <head xml:id="ta-l1d27q2-Hd1e153" type="questionTitle">Utrum verbum dicatur personaliter</head>
          <div xml:id="ta-l1d27q2-Dd1e156">
            <head xml:id="ta-l1d27q2-Hd1e158">Quaestiuncula 1</head>
            <p xml:id="ta-l1d27q2-d1e161">Ad secundum sic proceditur. Videtur quod verbum non dicatur personaliter; sicut enim
              dicit Augustinus, verbum quod insinuare intendimus, cum amore notitia est. Sed notitia
              dicitur essentialiter. Ergo et verbum.</p>
            <p xml:id="ta-l1d27q2-d1e164">Praeterea, omne illud quod potest intelligi non intellecta distinctione personarum,
              est essentiale in divinis. Sed non intellecta distinctione personarum, adhuc potest
              intelligi quod intellectus divinus manifestat se sibi, et manifestat se creaturae. Cum
              ergo verbum non addat aliquid supra rationem intellectus nisi ordinem manifestationis,
              videtur quod verbum sit essentiale, sicut et intelligere.</p>
            <p xml:id="ta-l1d27q2-d1e167">Item, verbum est terminus hujus actus qui est dicere; nihil enim dicitur nisi verbum.
              Sed quaelibet persona potest dicere se, et potest dicere essentiam suam. Ergo essentia
              est verbum, et quaelibet persona est verbum; et ita verbum essentialiter dicetur. Nec
              potest dici, quod quilibet eorum dicat se verbo patris; quia perfectius est dicere
              verbo proprio, quam alterius; et ita, cum unaquaeque persona perfectissime se dicat,
              videtur quod quaelibet dicat se verbo proprio; sed non verbo proprio quod sit ab ipsa;
              quia sic essent plures personae quam tres. Ergo verbo proprio quod est ipsa.</p>
            <p xml:id="ta-l1d27q2-d1e170">Praeterea, ut dictum est, artic. antec., verbum dicit conceptionem intellectus. Sed
              conceptus intellectus nullus est nisi species intelligibilis formata in intellectu.
              Ergo in Deo non potest esse verbum nisi illud quod se habet per modum speciei, et quo
              intelligitur. Sed hoc est principium intelligendi, in quo aliquid intelligitur, et quo
              intelligitur. Ergo videtur quod si filius diceretur tantum verbum personaliter, filius
              esset principium actus intelligendi in patre, quod supra improbatum est, in 5
              distinct., ab Augustino.</p>
            <p xml:id="ta-l1d27q2-d1e174">Contra est quod Augustinus dicit, quod eo dicitur verbum in divinis quo filius et quo
              sapientia genita. Sed ista omnia dicuntur personaliter. Ergo videtur quod et
              verbum.</p>
            <p xml:id="ta-l1d27q2-d1e177">Praeterea, Augustinus dicit, quod quamvis sint tres qui dicant, tamen non est ibi
              nisi unum verbum. Ergo videtur quod verbum tantum dicatur personaliter.</p>
            <p xml:id="ta-l1d27q2-d1e180">Item, verbum, ut dictum est, art. antec., dicit ordinem cujusdam exitus, et
              conceptionem intellectus, et dicitur ad aliquid, sicut in littera dicitur. Omnia autem
              haec videntur ad personas pertinere. Ergo videtur quod verbum sit personale.</p>
          </div>
          <div xml:id="ta-l1d27q2-Dd1e184">
            <head xml:id="ta-l1d27q2-Hd1e186">Quaestiuncula 2</head>
            <p xml:id="ta-l1d27q2-d1e189">Ulterius quaeritur circa hoc: si verbum dicatur personaliter, utrum solus filius
              dicendus sit verbum. Videtur quod non. Quia sicut filius exit a patre ut manifestans
              ipsum, ita et spiritus sanctus. Ergo ratio verbi utrique aequaliter convenit.</p>
            <p xml:id="ta-l1d27q2-d1e192">Praeterea, intellectus est quasi medium inter naturam quam sequitur, et voluntatem
              quam praecedit. Sed medium pertinet ad utrumque extremorum. Cum ergo verbum dicat
              processionem intellectus, videtur quod non magis dicatur filius verbum, qui procedit
              per modum naturae, quam spiritus sanctus, qui procedit per modum voluntatis.</p>
            <p xml:id="ta-l1d27q2-d1e195">Item, causa manifestatur per effectum. Sed intellectus divinus est causa omnium
              creaturarum, sicut intellectus artificis causa artificiatorum. Ergo omnes creaturae
              possunt dici verbum Dei.</p>
            <p xml:id="ta-l1d27q2-d1e198">Contra est quod dicit Augustinus, quod sicut in Trinitate solus filius dicitur
              verbum, ita solus spiritus sanctus dicitur donum. Ergo sicut donum non convenit filio,
              ita nec verbum spiritui sancto.</p>
          </div>
          <div xml:id="ta-l1d27q2-Dd1e202">
            <head xml:id="ta-l1d27q2-Hd1e204">Quaestiuncula 1</head>
            <p xml:id="ta-l1d27q2-d1e207">Respondeo dicendum, quod circa hoc sunt diversae opiniones. Quidam enim dicunt, quod
              dicere de Deo dicitur tripliciter: quandoque enim dicere est idem quod intelligere, et
              sic est essentiale; quandoque autem dicere idem est quod generare, et sic est
              notionale; quandoque autem dicere est idem quod creare, et sic dicere connotat
              respectum ad creaturam, et est essentiale. Dicunt igitur quod huic actui non respondet
              verbum nisi quantum ad secundum modum dicendi; et ideo quamvis dicere dicatur
              essentialiter et personaliter, tamen verbum non dicitur nisi personaliter. Sed hoc non
              videtur verum: quia non est intelligibile quod aliquid dicatur et non sit verbum; unde
              oportet quod quoties dicitur dicere toties dicatur verbum. Alii dicunt, quod dicere
              nihil aliud est in universali quam manifestare intellectum suum. Potest autem homo
              manifestare intellectum suum vel alteri, sicut verbo vocali, vel sibi ipsi, sicut
              verbo cordis. Ita dicunt, quod utroque modo Deus manifestat intellectum suum, scilicet
              condendo creaturam, quae est verbum ipsius, quasi verbum vocabile, et generando
              filium, secundum quod manifestat se apud seipsum, et hoc est idem quod verbum cordis.
              Unde dicunt, quod verbum dictum de Deo semper est personale. Sed hoc non videtur
              verum: quia si inquiratur quid sit istud verbum quo aliquis sibi loquitur, non
              invenitur esse nisi conceptio intellectus. Conceptio autem intellectus est vel
              operatio ipsa quae est intelligere, vel species intellecta. Unde oportet quod verbum
              vel dicatur ipsa operatio intelligendi, vel ipsa species quae est similitudo rei
              intellectae; et sine utroque istorum non potest quis intelligere: utrumque enim
              istorum est id quo quis intelligit formaliter. Et ideo impossibile est quod accipiendo
              hoc modo verbum, aliquis intelligat nisi verbo intellectus sui, quod sit vel operatio
              ejus, vel ratio operationis ad eam, sicut medium cognoscendi se habens, quae est
              species rei intellectae. Unde cum pater intelligat se, si non esset ibi nisi verbum
              personale, quod est filius, oporteret quod pater intelligeret filio, quasi formaliter:
              et hoc supra improbatum est, dist. 5, quaest. 3, art. 1. Et ideo dicendum est cum
              aliis, quod hoc nomen verbum ex virtute vocabuli potest personaliter et essentialiter
              accipi. Non enim significat tantum relationem, sicut hoc nomen pater, vel filius, sed
              imponitur ad significandum rem aliquam absolutam simul cum respectu, sicut hoc nomen
              scientia; sed in hoc differt, quia relatio quae importatur hoc nomine scientia, non
              est relatio originis, secundum quam referatur scientia ad illud a quo est; sed est
              relatio secundum quam refertur ad illud ad quod est, scilicet ad scibile; sed hoc
              nomen verbum importat relationem secundum quam refertur ad illud a quo est, scilicet
              ad dicentem. Hujusmodi autem relationes in divinis contingit esse dupliciter: quaedam
              enim sunt reales, quae requirunt distinctionem realem, sicut paternitas et filiatio,
              quia nulla res potest esse pater et filius respectu ejusdem; quaedam autem sunt
              relationes rationis tantum, quae non requirunt distinctionem realem, sed rationis,
              sicut relatio quae importatur in hoc nomine operatio. Habet enim operatio respectum
              implicitum ad operatorem a quo est: nec in divinis differunt operans et operatio, nisi
              ratione tantum. Si igitur relatio importata hoc nomine verbum, sit relatio rationis
              tantum, sic nihil prohibet quin essentialiter dicatur, et videtur sufficere ad
              rationem verbi, secundum quod a nobis in Deum transumitur; quia in nobis, ut dictum
              est, art. praec., nihil aliud est verbum nisi species intellecta, vel forte ipsa
              operatio intelligentis: et neutrum eorum realiter distinguitur ab essentia divina. Si
              autem importet relationem realem distinctionem exigentem, oportet quod personaliter
              dicatur, quia non est distinctio realis in divinis nisi personarum. Et est simile de
              amore, qui secundum eamdem distinctionem essentialiter et personaliter dicitur, ut
              supra dictum est, dist. 18, quaest. 1, art. 1. Cum enim verbum sit similitudo ipsius
              rei intellectae, prout est concepta in intellectu, et ordinata ad manifestationem, vel
              ad se, vel ad alterum; ista species in divinis potest accipi dupliciter: vel secundum
              quod dicit id quo aliquid formaliter in divinis intelligitur; et sic, cum ipsa
              essentia per se intelligatur et manifestetur, ipsa essentia erit verbum; et sic verbum
              et intellectus et res cujus est verbum, non differunt nisi secundum rationem, sicut in
              divinis differunt quo intelligitur et quod intelligitur et quod intelligit; vel
              secundum quod species intellecta nominat aliquid distinctum realiter ab eo cujus
              similitudinem gerit; et sic verbum dicitur personaliter, et convenit filio, in quo
              manifestatur pater, sicut principium manifestatur in eo quod est a principio per modum
              intellectus procedens. Sed tamen in usu sanctorum et communiter loquentium est quod
              hoc nomen verbum relationem realiter distinguentem importat, ut dicit Augustinus, quod
              verbum idem est quod sapientia genita; et ideo ista quaestio parum valet, quia non est
              de re, sed de vocis significatione, quae est ad placitum; unde in ea plurimum valet
              usus, quia nominibus utendum est ut plures, secundum philosophum; de rebus autem
              judicandum secundum sapientes. Cum enim de rebus constat, frustra in verbis habetur
              controversia, ut dicit Magister, Lib. 2, dist. 14. Sed tamen ea quae in divinis
              dicuntur, non sunt extendenda nisi quantum sacra Scriptura eis utitur.</p>
            <p xml:id="ta-l1d27q2-d1e210">Ad primum igitur dicendum, quod notitia non dicit totam rationem verbi: quia notitia
              et sapientia dicuntur per modum quiescentis et manentis in eo cujus sunt; et ideo
              nunquam dicuntur nisi essentialiter, quamvis possint esse appropriata: sed verbum
              dicit quamdam emanationem intellectus, et exitum in manifestationem sui; et ideo, quia
              exitus iste potest intelligi vel secundum rem distinctam, prout filius exit a patre,
              vel secundum rationem tantum, prout intelligere est ab intellectu divino; ideo verbum
              quandoque essentialiter et quandoque personaliter dicitur, sicut et amor.</p>
            <p xml:id="ta-l1d27q2-d1e213">Ad secundum dicendum, quod non intellecta distinctione personarum, adhuc intellectus
              divinus potest manifestare seipsum et ad se et ad alterum. Ad alterum, sicut creando
              creaturam, vel inspirando cognitionem sui creaturae. Ad seipsum, per modum quo aliquis
              convertitur supra id quod intellexit, ut manifestum fiat utrum verum sit vel non quod
              intellectu percipit; hoc enim proprie est loqui in corde. Propter quod habet aliquid
              simile cognitioni; non tamen esset ibi manifestatio principii in aliquo realiter
              distincto et existente per modum intellectus in eadem natura, non intellecta
              distinctione personarum.</p>
            <p xml:id="ta-l1d27q2-d1e216">Tertium conceditur.</p>
            <p xml:id="ta-l1d27q2-d1e220">Ad quartum dicendum, quod nullo modo est concedendum quod pater intelligat a filio,
              vel quod intelligat in filio, sicut in objecto vel specie qua cognoscitur: quia hoc
              poneret filium habere aliquam rationem principii ad patrem. Sed tamen concedendum est
              quod pater intelligit in filio et seipsum et alia, inquantum videt filium esse
              similitudinem suam et omnium aliorum, sicut principium videtur in eo cujus est
              principium, quamvis et in seipso videatur. Possum enim videre hominem in imagine sua,
              quamvis ipsum etiam per se videam. Ita quamvis pater seipsum videat in se et omnia
              alia, tamen omnia potest videre in filio, et seipsum, sicut et seipsum in creatura
              videre potest, inquantum ipsum creatura repraesentat, quamvis imperfecte.</p>
            <p xml:id="ta-l1d27q2-d1e223">Ad quintum quod in contrarium objicitur, dicendum, quod Augustinus accipit verbum
              prout dicit realem exitum et distinctionem a dicente, et non secundum quod ad rationem
              verbi sufficit distinctio rationis; et ideo accipit verbum tantum personaliter.</p>
            <p xml:id="ta-l1d27q2-d1e226">Ad sextum dicendum, quod in divinis non est nisi tantum unum verbum; et tamen est ibi
              verbum personale et essentiale, quia persona non distinguitur ab essentia; unde nec
              excluditur per dictionem exclusivam.</p>
            <p xml:id="ta-l1d27q2-d1e229">Ad septimum dicendum, quod omnia illa quae dicuntur, possunt accipi realiter vel
              secundum rationem; et utrumque sufficit ad rationem verbi; et ideo potest dici
              essentialiter et personaliter.</p>
          </div>
          <div xml:id="ta-l1d27q2-Dd1e234">
            <head xml:id="ta-l1d27q2-Hd1e236">Quaestiuncula 2</head>
            <p xml:id="ta-l1d27q2-d1e239">Ad id quod ulterius quaeritur, dicendum, quod si verbum personaliter sumatur, soli
              filio convenit, et non spiritui sancto; quia spiritus sanctus procedit per modum
              voluntatis; et ideo proprie dicitur amor et donum; sed procedere per modum naturae vel
              intellectus convenit filio; et ideo ipse proprie et genitus et verbum dicitur.</p>
            <p xml:id="ta-l1d27q2-d1e242">Ad primum ergo quod objicitur, dicendum, quod ad rationem verbi non solum exigitur
              esse manifestativum: quia sic cujuslibet causae esset verbum suus effectus, quod non
              potest dici nisi metaphorice; sed oportet quod in illo verbo intelligatur processio
              intellectus, et hoc non convenit spiritui sancto.</p>
            <p xml:id="ta-l1d27q2-d1e245">Ad secundum dicendum, quod spiritus sanctus procedit a duobus; et ideo sua processio
              est per modum conformitatis amoris, quae est ex unione voluntatis in volentibus; et
              propter hoc procedit tantum per modum voluntatis. Sed tam processio intellectus quam
              processio naturae, est ab uno tantum; non autem ab uno secundum quod unitur alteri, si
              sit perfectum agens sicut est agens divinum; et ideo uterque modus processionis
              convenit illi personae quae solum ab uno est.</p>
            <p xml:id="ta-l1d27q2-d1e248">Ad tertium dicendum, quod creatura non potest dici proprie verbum, sed magis vox
              verbi; sicut enim vox manifestat verbum, ita et creatura manifestat divinam artem; et
              ideo dicunt sancti, quod uno verbo Deus dixit omnem creaturam; unde creaturae sunt
              quasi voces exprimentes unum verbum divinum; unde dicit Augustinus: <quote xml:id="ta-l1d27q2-Qd1e250">omnia
                clamant: Deus fecit</quote>. Sed hoc non dicitur nisi metaphorice.</p>
          </div>
        </div>
        <div xml:id="ta-l1d27q2-Dd1e256" type="articulus">
          <head xml:id="ta-l1d27q2-Hd1e258">Articulus 3</head>

          <head xml:id="ta-l1d27q2-Hd1e261" type="questionTitle">Utrum verbum dicat semper respectum ad creaturam</head>

          <p xml:id="ta-l1d27q2-d1e264">Ad tertium sic proceditur. Videtur quod verbum semper respectum dicat ad creaturam.
            Sicut enim dicit Augustinus: <quote xml:id="ta-l1d27q2-Qd1e266">dixit et facta sunt, idest: verbum genuit, in quo
              erat ut fieret creatura</quote>. Sed per hoc ponitur respectus ad creaturam. Ergo
            videtur quod verbum dicat respectum ad creaturam.</p>
          <p xml:id="ta-l1d27q2-d1e270">Praeterea, Augustinus in principio Joan. dicit, quod verbum est operativa potentia
            patris. Sed operativa potentia dicitur per respectum ad creaturam. Ergo et verbum.</p>
          <p xml:id="ta-l1d27q2-d1e273">Item, Anselmus dicit, quod Deus dicendo se, dixit omnem creaturam. Sed dicendo genuit
            verbum sibi aequale. Ergo videtur quod verbum quod genitum est a patre, ponat respectum
            ad creaturam, secundum quod per verbum creaturae dicuntur a Deo.</p>
          <p xml:id="ta-l1d27q2-d1e277">Praeterea, artificiata non cognoscuntur ab artifice nisi secundum quod convertitur ad
            formam artis quam apud se habet. Ergo idem est artifici converti ad artem suam et ad
            artificiata, et intelligere utrumque. Sed verbum est ars omnium eorum quae a summo
            artifice condita sunt. Ergo videtur quod nunquam fiat conversio intellectus paterni ad
            artificiata, nisi per hoc quod ad verbum convertitur; et e converso quandocumque
            convertitur ad verbum, ad artificiata convertitur. Ergo videtur quod verbum semper
            accipiendum sit cum respectu ad creaturam.</p>
          <p xml:id="ta-l1d27q2-d1e280">Contra, nihil quod dicit respectum ad creaturam, convenit Deo ab aeterno, ut dominus et
            hujusmodi. Sed verbum convenit Deo ab aeterno, quia <quote xml:id="ta-l1d27q2-Qd1e282">in principio erat
              verbum</quote>, Joan. 1, 1. Ergo verbum non dicit respectum ad creaturam.</p>
          <p xml:id="ta-l1d27q2-d1e286">Praeterea, omne nomen connotans effectum in creatura, significat divinam essentiam. Sed
            verbum est personale, ad minus quandoque. Ergo videtur quod verbum non dicat respectum
            ad creaturam.</p>
          <p xml:id="ta-l1d27q2-d1e289">Respondeo dicendum, quod verbum non semper dicitur secundum respectum ad creaturam; sed
            quandoque cum respectu, et quandoque sine respectu; et hoc sic patet. Verbum enim sive
            dicatur personaliter, sive essentialiter, est species concepta, in qua est similitudo
            ejus quod dicitur, et dicentis, quando aliquis seipsum dicit. Constat autem quod divina
            essentia, sive pater, praehabet in se similitudinem omnis creaturae, sicut exemplar.
            Unde illud quod significatur ut species vel similitudo patris aut essentiae divinae, si
            perfecta similitudo sit, continebit in se similitudinem omnium rerum. Sed quamvis
            aliquid sit species vel similitudo alterius, non tamen oportet quod semper quandocumque
            convertitur in speciem, convertatur in illud cujus est species vel similitudo; quia in
            speciem vel in imaginem contingit fieri conversionem dupliciter: vel secundum quod est
            species talis rei, et tunc est eadem conversio in rem et speciem rei; vel in speciem
            secundum quod est res quaedam; et sic non oportet quod eadem conversione convertatur
            quis per intellectum in speciem rei et in rem; sicut quando aliquis considerat imaginem
            inquantum est corpus lapideum, et inquantum est similitudo Socratis vel Platonis. Dico
            igitur, quod cum ipse Deus sit similitudo et species omnium rerum, duplex conversio
            intellectus potest fieri in ipsum; vel absolute secundum quod est res quaedam; vel
            inquantum est similitudo omnium rerum; et utroque modo seipsum Deus cognoscit, et supra
            se convertitur; quamvis non diversa, sed una operatione. Unde si verbum accipiatur prout
            consequitur intuitum intellectus divini, secundum quod absolute seipsum intuetur, sic
            verbum absolute dicitur in divinis sine respectu ad creaturam, sive essentialiter sive
            personaliter dicatur. Si autem verbum consequatur intuitum intellectus divini prout
            convertitur supra se, inquantum est similitudo omnium rerum et exemplar; tunc etiam in
            verbo accipitur respectus ad creaturam ut est respectus artis ad artificiata; et sic
            proprie verbo competit nomen artis. Si tamen verbum accipiatur secundum ordinem
            manifestationis ad alterum, sic semper dicit respectum ad creaturam; quia talis
            manifestatio divini intellectus est per eductionem creaturarum.</p>
          <p xml:id="ta-l1d27q2-d1e292">Ad primum igitur dicendum, quod quamvis in verbo sit unde fiat omnis creatura,
            nihilominus tamen consideratio verbi et ejus cujus est verbum non dependet a
            consideratione creaturae; et ideo verbum non de necessitate dicit respectum ad
            creaturam.</p>
          <p xml:id="ta-l1d27q2-d1e295">Ad secundum dicendum, quod verbum dicitur potentia operativa patris per modum artis;
            unde inquantum significatur ut ars, significatur per respectum ad creaturam. Sed non de
            necessitate sic intelligitur quando significatur ut verbum, sicut patet de spiritu
            sancto, qui ipse est amor quo pater diligit filium; et iste amor est ratio amoris quem
            in creaturam habet, quae in sui similitudinem dilectionis adducit; et inquantum est amor
            absolute significatur nomine amoris, non connotando aliquem respectum ad creaturam; sed
            inquantum est ratio eorum quae liberaliter creaturae conferuntur, significatur nomine
            doni, quod respectum ad creaturam importat. Sic est de nomine verbi et nomine artis;
            quia verbum potest absolute dici; sed ars dicit respectum ad artificiata.</p>
          <p xml:id="ta-l1d27q2-d1e299">Ad tertium dicendum, quod uno et eodem verbo pater dixit se et omnem creaturam; tamen
            diversa est consideratio verbi secundum quod per illud dicitur pater et creaturae. Non
            enim deest cognitio absoluta sui ipsius, nec etiam cognitio absoluta creaturarum, nec
            etiam cognitio comparata, secundum quod cognoscit se esse causam illorum; quamvis istae
            tres cognitiones non differant realiter in ipso, sed ratione tantum; et ideo non
            exigitur ad intellectum verbi, secundum quod eo intelligitur pater dixisse seipsum,
            respectus ad creaturam; sed secundum quod eo intelligitur creaturas dixisse; et ideo
            verbum absolute et cum respectu ad creaturam intelligitur.</p>
          <p xml:id="ta-l1d27q2-d1e302">Ad quartum dicendum, quod artifex potest converti ad speciem artis quae apud ipsum est,
            tripliciter. Vel secundum quod est similitudo rei per ipsum fiendae; et sic absolute
            convertitur in rem artificiatam, nullam considerationem habens de arte sua. Vel in ipsam
            speciem artis, secundum esse quod habet in anima ejus; et sic est consideratio absoluta
            ipsius speciei, inquantum est res quaedam; nec aliquid tunc de re artificiata
            considerat. Vel comparando unum ad alterum, dum considerat illam speciem quae apud se
            est, esse causam eorum quae ab ipso fiunt. Et ita etiam est de intellectu divino,
            secundum quod convertitur supra seipsum, vel inquantum est res quaedam, vel prout est
            similitudo rerum tantum, vel prout illa res quae est similitudo est causa eorum quae
            sibi assimilat; quamvis istae cognitiones in Deo simul sint, et realiter non
            differant.</p>
          <p xml:id="ta-l1d27q2-d1e305">Ad quintum dicendum, quod verbum non dicit respectum ad creaturam in actu, sed quasi in
            habitu, sicut donum; et ideo utrumque aeternum est.</p>
          <p xml:id="ta-l1d27q2-d1e308">Ad sextum dicendum, quod omnis effectus creaturae est communis totius Trinitatis. Unde
            quidquid dicit respectum ad creaturam, ducit in cognitionem essentiae, sicut in effectu
            suo causa cognoscitur. Sed quia non tantum essentia habet ordinem ad creaturam, sed
            etiam processio personalis, quae est ratio processionis creaturarum; ideo potest etiam
            aliquid personale cum respectu ad creaturam significari; et tunc tale nomen principii
            significabit personam principaliter, sed ex consequenti ducet in intellectum essentiae;
            et sic est in nomine verbi et in nomine doni.</p>
        </div>
        <div xml:id="ta-l1d27q2-Dd1e313">
          <head xml:id="ta-l1d27q2-Hd1e315">Expositio textus</head>
          <p xml:id="ta-l1d27q2-d1e318"><quote xml:id="ta-l1d27q2-Qd1e319">Natura igitur divina si pater est genuit filium</quote>. Istud non sequitur;
            quia quamvis secundum rem idem sit pater et generatio, tamen per verbum generationis
            significatur illa proprietas ut inhaerens et determinans illud de quo dicitur; et ideo
            quia essentia non determinatur a proprietate ut per se subsistente, non dicitur quod
            essentia generet. Sed pater significat eamdem proprietatem ut per se subsistentem, et
            ideo propter identitatem rei dicitur, quod essentia est pater. <quote xml:id="ta-l1d27q2-Qd1e322">A se invicem
              differunt</quote>. Differentia non proprie in divinis est; quia opponitur
            similitudini, sicut diversitas unitati; tamen hic large accipitur pro distinctione.</p>
        </div>
      </div>
    </body>
  </text>
</TEI>