<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber III, Distinctio 34, Quaestio 3</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Liber III, Distinctio 34, Quaestio 3</title>
          <date when="2016-03-13">March 13, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-13">March 13, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="H" n="harv245" xml:base="http://iiif.lib.harvard.edu/manifests/drs:51994085/canvas/">Cambridge, Mass.,
            Harvard University, Houghton Library, MS Lat 245</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#H" n="135ra"/>
      </div>
    </front>
    <body>
      <div xml:id="ta-l3d33q4">
        <head xml:id="ta-l3d33q4-Hd1e97">Quaestio 3</head>
        <div xml:id="ta-l3d33q4-Dd1e100">
          <head xml:id="ta-l3d33q4-Hd1e102">Prooemium</head>
          <p xml:id="ta-l3d33q4-d1e105">Deinde quaeritur de aliis duobus donis subsequentibus: et 1 quaeritur de fortitudine; 2
            de pietate.</p>
        </div>
        <div xml:id="ta-l3d33q4-Dd1e109" type="articulus">
          <head xml:id="ta-l3d33q4-Hd1e111">Articulus 1</head>

          <head xml:id="ta-l3d33q4-Hd1e114" type="question-title">Utrum fortitudo quae est donum, differat a fortitudine quae est
            virtus</head>
          <div xml:id="ta-l3d33q4-Dd1e117">
            <head xml:id="ta-l3d33q4-Hd1e119">Quaestiuncula 1</head>
            <p xml:id="ta-l3d33q4-d1e122">Ad primum sic proceditur. Videtur quod fortitudo quae est donum, non differat a
              fortitudine quae est virtus. Quia secundum Dionysium in Cael. Hierar., spiritualium
              proprietates ex nominibus nos oportet accipere. Sed habitus virtutis et doni
              communicant in nomine fortitudinis. Ergo communicant in proprietate; et ita videntur
              esse idem secundum rem.</p>
            <p xml:id="ta-l3d33q4-d1e125">Praeterea, Gregorius dicit in 1 Moralium, quod fortitudo est quae dat confidentiam
              trepidanti; et loquitur de dono fortitudinis. Sed hoc idem pertinet ad fortitudinem
              quae est virtus, quia est circa timores imperturbatus virtuosus fortis, ut dicitur in
              3 Ethic. Ergo sunt idem.</p>
            <p xml:id="ta-l3d33q4-d1e128">Praeterea, donum, ut dictum est, differt a virtute, inquantum excedit ipsam. Sed
              fortitudinis virtus, cum sit circa difficillimum, quod est mors, non potest excedi ab
              aliquo. Ergo donum fortitudinis non differt a fortitudine virtute.</p>
            <p xml:id="ta-l3d33q4-d1e131">Sed contra, diversorum generum et non subalternatim positorum, diversae sunt species
              et differentiae, secundum philosophum in antepraedicamentis. Sed donum et virtus sunt
              hujusmodi genera. Ergo fortitudo quae est in genere doni differt a fortitudine quae
              est in genere virtutis.</p>
            <p xml:id="ta-l3d33q4-d1e135">Praeterea, in Lib. de spiritu et anima dicitur, quod fortitudinis est non tantum
              terrenas cupiditates reprimere, sed penitus oblivisci. Sed cupiditates non sunt
              materia fortitudinis quae est virtus. Ergo oportet quod intelligatur de dono
              fortitudinis; et ita videtur quod non sit una fortitudo quae est donum, et quae est
              virtus.</p>
          </div>
          <div xml:id="ta-l3d33q4-Dd1e139">
            <head xml:id="ta-l3d33q4-Hd1e141">Quaestiuncula 2</head>
            <p xml:id="ta-l3d33q4-d1e144">Ulterius. Quaeritur, quis sit actus ejus in via. Et videtur quod non habeat unum
              actum. Quia, sicut communiter dicitur, fortitudo exequitur in illis ad quae non omnes
              tenentur, in quibus etiam consilium dirigit, sicut sunt opera supererogationis. Sed
              haec non possunt reduci ad unum actum secundum speciem, cum hujusmodi opera fere
              secundum omnes virtutes inveniantur. Ergo fortitudo non habet unum actum secundum
              speciem.</p>
            <p xml:id="ta-l3d33q4-d1e147">Praeterea, Gregorius dicit, quod spiritus fortitudinis est miraculis et doctrina
              fulgere. Sed haec duo sunt diversa genera et ad invicem, et ad alios actus, qui dono
              fortitudinis assignantur. Ergo idem quod prius.</p>
            <p xml:id="ta-l3d33q4-d1e150">Praeterea, Augustinus dicit in Lib. de doctrina Christiana, ubi loquitur de donis,
              quod fortitudinis est ab omnium transeuntium mortifera jucunditate seipsum
              sequestrare. Gregorius autem dicit, quod fortitudo circa adversa fiduciam dat
              trepidanti. Sed haec duo non reducuntur ad unum genus, cum unum videatur pertinere ad
              materiam temperantiae, aliud autem ad materiam fortitudinis, vel patientiae. Ergo
              videtur quod non habeant unum actum.</p>
            <p xml:id="ta-l3d33q4-d1e153">Sed contra, habitus distinguuntur per actus. Sed fortitudo donum est unus habitus.
              Ergo habet unum actum.</p>
            <p xml:id="ta-l3d33q4-d1e157">Praeterea, donum est simplicius quam virtus, cum sit sublimius. Sed fortitudo virtus
              habet unum actum principalem, scilicet sustinere pericula propter bonum. Ergo multo
              fortius donum fortitudinis habet unum actum.</p>
          </div>
          <div xml:id="ta-l3d33q4-Dd1e161">
            <head xml:id="ta-l3d33q4-Hd1e163">Quaestiuncula 3</head>
            <p xml:id="ta-l3d33q4-d1e166">Ulterius. Quaeritur de actu fortitudinis in patria. Et videtur quod ibi nullum actum
              habeat. Quia in quarta beatitudine ponitur ad statum gloriae pertinens saturari. Sed
              hoc non significat aliquem actum. Cum ergo quarta beatitudo dono fortitudinis
              adaptetur, videtur quod non habeat aliquem actum in patria.</p>
            <p xml:id="ta-l3d33q4-d1e169">Praeterea, proprium fortitudinis videtur esse difficilia sustinere. Sed in patria
              omnis difficultas tolletur: alias non esset ibi summa delectatio. Ergo non erit ibi
              actus fortitudinis.</p>
            <p xml:id="ta-l3d33q4-d1e172">Praeterea, fortitudinis actus ad vitam activam pertinet. Sed vita activa, ut sancti
              dicunt, non remanebit in patria, sed contemplativa tantum. Ergo non erit ibi actus
              fortitudinis.</p>
            <p xml:id="ta-l3d33q4-d1e175">Sed contra, habitus nihil aliud videtur esse quam habilitatio ad actum; unde
              Commentator dicit in 3 de anima, quod habitus est quo quis agit quando vult. Sed
              habitus fortitudinis manebit in patria, ut Magister supra per auctoritates probavit.
              Ergo et actus fortitudinis ibi erit.</p>
            <p xml:id="ta-l3d33q4-d1e179">Praeterea, habitus sine actu est similis somno, secundum philosophum in 1 Ethic. Sed
              felix et beatus, ut ibi dicitur, non est similis dormienti, sed vigilanti, cum sit in
              ultima sua perfectione. Ergo, cum sit ibi habitus fortitudinis, erit actus.</p>
          </div>
          <div xml:id="ta-l3d33q4-Dd1e184">
            <head xml:id="ta-l3d33q4-Hd1e186">Quaestiuncula 1</head>
            <p xml:id="ta-l3d33q4-d1e189">Respondeo dicendum ad primam quaestionem, quod dona a virtutibus, ut dictum est,
              differunt, inquantum dona altiori modo operantur; et secundum hoc oportet accipere
              differentiam doni fortitudinis a fortitudinis virtute. Modus autem unicuique ex
              propria mensura praefigitur, ut dictum est prius. Unde sciendum est, quod fortitudinis
              virtus mensuram sui actus habet humanas vires; unde ea quae supergrediuntur vires
              hominis, neque aggreditur, neque sustinet. Unde philosophus in 3 Ethic. dicit, quod
              fortis est instupefactibilis ut homo, in his scilicet terribilibus quae sunt secundum
              hominem. Sed donum fortitudinis habet pro mensura sui actus divinam potentiam, de
              cujus auxilio confidit, sicut dicitur in Psal. 17, 30: <quote xml:id="ta-l3d33q4-Qd1e191" source="http://scta.info/resource/ps17_30@8-12">in Deo meo transgrediar
                murum</quote>, idest omne quod posset humanae infirmitati obviare.</p>
            <p xml:id="ta-l3d33q4-d1e195">Ad primum igitur dicendum, quod fortitudo donum et virtus conveniunt in aliqua
              proprietate, quia utrumque est ad aliquid difficile sustinendum; sed non oportet quod
              sint omnino idem in re.</p>
            <p xml:id="ta-l3d33q4-d1e198">Ad secundum dicendum, quod trepidatio ex duobus potest consurgere. Uno modo tantum ex
              difficultate adversantium; et hanc trepidationem reprimit fortitudinis virtus. Alio
              modo ex difficultate adversantis simul et infirmitate hominis ad resistendum, vel
              etiam impotentia; et hanc trepidationem reprimit donum fortitudinis ex fiducia divini
              auxilii.</p>
            <p xml:id="ta-l3d33q4-d1e201">Ad tertium dicendum, quod virtus fortitudinis est circa difficillima secundum genus,
              non tamen secundum comparationem ad operantem, quia non excedunt vires ejus: sed
              fortitudinis donum etiam est circa illa quae excedunt humanam facultatem; nec tamen
              stulte, quia non excedunt facultatem divinae potentiae cui donum illud innititur.</p>
          </div>
          <div xml:id="ta-l3d33q4-Dd1e205">
            <head xml:id="ta-l3d33q4-Hd1e207">Quaestiuncula 2</head>
            <p xml:id="ta-l3d33q4-d1e210">Ad secundam quaestionem dicendum, quod quanto aliqua potentia altior est, tanto ad
              plura se extendit. Et quia humana facultas est infirma respectu divinae facultatis,
              ideo ad diversas difficultates sunt ordinatae diversae humanae facultates, et
              quandoque separantur ab invicem; aliquis enim habet facultatem ut facile superare
              possit difficultates quae sunt in delectationibus, qui tamen non facile superare
              potest difficultates quae sunt in passionibus illatis; et sic de aliis. Sed divina
              facultas est una et eadem respectu omnium praedictarum difficultatum. Et ideo, quia
              fortitudinis virtus facultati humanae innititur, non est respectu omnium
              difficultatum, sed respectu aliquarum, quae sunt maximae in genere humanarum; unde
              excellenter fortitudinis nomen habet: ad alias autem difficultates sunt ordinatae
              aliae virtutes, quae sunt facultates quaedam. Sed fortitudinis donum utitur divina
              voluntate quasi sua, secundum quod in Psal. 17, 1, dicitur: <quote xml:id="ta-l3d33q4-Qd1e212">diligam te domine
                virtus mea</quote>; et ideo unum donum fortitudinis se extendit ad omnes
              difficultates quae in humanis rebus possunt accidere etiam supra facultatem humanam,
              sicut apostolus dicebat Philipp. ult., 13: <quote xml:id="ta-l3d33q4-Qd1e215">omnia possum in eo qui me
                confortat</quote>. Et ideo oportet actum doni fortitudinis accipere circa omnia
              difficilia proportionabiliter actui fortitudinis circa quaedam difficilia. Cum autem
              fortitudo virtus sit circa timores et audacias, habet duos actus: unum qui est
              aggredi, inquantum moderatur audacias; alium qui est sustinere, inquantum moderatur
              timores. Sed hic actus est principalior, inquantum difficilius est sustinere
              difficultates praesentes quam tendere in absentes. Et similiter actus doni
              fortitudinis principalis est sustinere omnes difficultates sive in passionibus sive in
              operationibus; et ad hunc ordinatur alius actus qui est difficilia et ardua aggredi
              spe divini auxilii. Hi autem duo actus non differunt secundum speciem, quia unus ad
              alium ordinatur, et eadem est ratio dirigendi in ipsis; et ideo donum fortitudinis
              habet unum actum secundum speciem.</p>
            <p xml:id="ta-l3d33q4-d1e219">Ad primum igitur dicendum, quod quia supererogationis opera maxime videntur habere
              difficultatem humanas vires excedentem, ideo praecipue circa illa dicitur esse donum
              fortitudinis: nihilominus est et circa alias difficultates, circa quas est etiam
              virtus communiter, sed non eodem modo, ut dictum est.</p>
            <p xml:id="ta-l3d33q4-d1e222">Ad secundum dicendum, quod ad virtutem fortitudinis pertinet aliquid dupliciter. Uno
              modo sicut principale objectum vel actus, sicut mortis pericula quae propter bonum
              sustinentur. Alio modo sicut instrumenta, vel auxilia, quibus indiget fortis ad suum
              actum, ut arma et societates bellantium. Ita etiam donum respicit ipsas difficultates
              quae sunt in passionibus et in operationibus humanis principaliter, sed miracula et
              doctrinam quasi auxilia ad suum actum; sicut patet in apostolis, qui miraculis et
              doctrina totum mundum sub fide captivum duxerunt in obsequium Christi; et secundum hoc
              dicit Gregorius, quod ad donum fortitudinis pertinet miraculis et doctrina
              fulgere.</p>
            <p xml:id="ta-l3d33q4-d1e225">Ad tertium dicendum, quod illa quamvis pertineant ad diversas virtutes, possunt tamen
              pertinere ad unum donum, ut dictum est; et sic sunt idem objectum specie, secundum
              quod specificantur inde unde specificatur donum.</p>
          </div>
          <div xml:id="ta-l3d33q4-Dd1e229">
            <head xml:id="ta-l3d33q4-Hd1e231">Quaestiuncula 3</head>
            <p xml:id="ta-l3d33q4-d1e234">Ad tertiam quaestionem dicendum, quod quicumque operatur secundum aliquam mensuram,
              oportet quod habeat aliquem actum secundum quem respicit ad mensuram illam, et aliquem
              secundum quem respicit ad mensuratum. Unde cum fortitudo mensuret actum suum circa
              difficultates ex divina potestate, habet aliquem actum in comparatione ad
              difficultates quas sustinet vel aggreditur, et aliquem in comparatione ad divinam
              potestatem, cui innititur; et primus actus non erit in patria, ubi difficultas nulla
              erit; sed secundus erit ibi, quia perfectissime divinae potentiae innitetur.</p>
            <p xml:id="ta-l3d33q4-d1e237">Ad primum ergo dicendum, quod etiam in corporalibus quamvis saturitas non nominet
              aliquem actum, tamen aliquid praesupponit, scilicet sumptionem cibi; ita et saturitas
              quae ibi ponitur, quae est repletio omnium ex quorum defectu difficultas contingebat,
              praesupponit quemdam spiritualem esum, secundum quem homo ab ipsa divina potentia bona
              praedicta sumit, ei innixus.</p>
            <p xml:id="ta-l3d33q4-d1e240">Ad secundum dicendum, quod quamvis vita activa non maneat quantum ad sui essentiam,
              manet tamen quantum ad sui mensuram in finem: quia in his quae activae vitae sunt, ex
              ipsa divina veritate regulamur.</p>
            <p xml:id="ta-l3d33q4-d1e243">Ad tertium patet solutio ex praedictis.</p>
          </div>
        </div>
        <div xml:id="ta-l3d33q4-Dd1e248" type="articulus">
          <head xml:id="ta-l3d33q4-Hd1e250">Articulus 2</head>

          <head xml:id="ta-l3d33q4-Hd1e253" type="question-title">Utrum pietas sit donum</head>
          <div xml:id="ta-l3d33q4-Dd1e256">
            <head xml:id="ta-l3d33q4-Hd1e258">Quaestiuncula 1</head>
            <p xml:id="ta-l3d33q4-d1e261">Ad secundum sic proceditur. Videtur quod pietas non sit donum. Donum enim immediatius
              ordinat ad Deum quam virtus. Sed pietas quae est virtus, immediate in Deum ordinat:
              quia secundum Augustinum in 10 de Civit. Dei, proprie pietas Dei cultus solet
              intelligi, quam Graeci theosebiam vocant. Ergo pietas non est donum, cum non conjungat
              Deo immediatius quam pietatis virtus.</p>
            <p xml:id="ta-l3d33q4-d1e264">Praeterea, pietas secundum Gregorium in 1 Moralium, est quae docet opera
              misericordiae frequentare. Haec autem pietas videtur esse idem cum misericordia, quae
              est virtus. Ergo cum Gregorius ibi loquatur de pietate quae ponitur donum, videtur
              quod pietas quae ponitur donum, sit virtus. Nulla autem virtus est donum. Ergo pietas
              nullo modo potest esse donum.</p>
            <p xml:id="ta-l3d33q4-d1e267">Praeterea, pietas, secundum Tullium, est benevolentia in parentes; et ponit eam
              partem justitiae. Sed justitia est virtus. Ergo et pietas: ergo non est donum.</p>
            <p xml:id="ta-l3d33q4-d1e270">Sed contra est quod dicitur Isai. 11: ibi enim inter dona computatur.</p>
            <p xml:id="ta-l3d33q4-d1e274">Praeterea, pietas videtur esse excellentissimum in tota Christiana vita: <quote xml:id="ta-l3d33q4-Qd1e269" source="http://scta.info/resource/Itim4_8@9-13">quia ad
              omnia valet</quote>, ut dicitur 1 Tim. Et hoc etiam dicit ibi Glossa Ambrosii. Ergo pietas
              maxime debet poni donum.</p>
          </div>
          <div xml:id="ta-l3d33q4-Dd1e278">
            <head xml:id="ta-l3d33q4-Hd1e280">Quaestiuncula 2</head>
            <p xml:id="ta-l3d33q4-d1e283">Ulterius. Quaeritur de actu pietatis quam habet in via. Et videtur quod non habeat
              unum actum secundum speciem. Augustinus enim in Lib. de Doct. Christiana dicit, quod
              pietatis est honorare sanctos, non contradicere Scripturae, sive intellectae, sive non
              intellectae: et loquitur ibi de dono pietatis: quod patet ex his quae dicit in quodam
              sermone de Trinitate, ubi eumdem actum attribuit pietati, ad quem secundo loco inter
              dona ascenditur. Gregorius autem assignat ei pro actu misericordiae operibus
              insistere. Ergo cum ista duo non reducantur in idem genus, videtur quod actus pietatis
              non sit in idem secundum speciem.</p>
            <p xml:id="ta-l3d33q4-d1e286">Praeterea, pietas, ut communiter dicitur, in eisdem exequitur in quibus scientia
              dirigit. Sed scientia dirigit in omnibus actibus humanis, quia docet conversari sine
              offensione in medio pravae et perversae nationis. Ergo et pietas est circa omnes
              humanos actus; et ita non habet solum unum actum in specie.</p>
            <p xml:id="ta-l3d33q4-d1e289">Praeterea, secunda beatitudo qua dicitur <quote xml:id="ta-l3d33q4-Qd1e291">beati mites</quote>, ad pietatem
              reducitur. Sed mititas, sive mansuetudo, est circa passiones irae, ut philosophus
              dicit in 4 Ethic. Ergo et circa eadem est pietas. Sed ipsa est etiam in
              communicationibus quae sunt ad alterum, ut patet per auctoritatem Gregorii inductam.
              Cum ergo haec duo non reducantur ad idem genus, videtur quod pietas non habeat unum
              actum secundum speciem.</p>
            <p xml:id="ta-l3d33q4-d1e295">Sed contra, est unus habitus. Ergo habet unum actum principalem.</p>
          </div>
          <div xml:id="ta-l3d33q4-Dd1e299">
            <head xml:id="ta-l3d33q4-Hd1e301">Quaestiuncula 3</head>
            <p xml:id="ta-l3d33q4-d1e304">Ulterius. Quaeritur de actu ejus in patria. Et videtur quod non habeat ibi aliquem
              actum. Quia pietas in communicationibus consistit quae ad alterum sunt. Sed hujusmodi
              communicationes non erunt in patria, quia omnes sufficientiam ibi a Deo accipient:
              propter insufficientiam enim uniuscujusque in se introductae sunt communicationes, ut
              patet per philosophum in 5 Ethic. Ergo non erit ibi pietatis actus.</p>
            <p xml:id="ta-l3d33q4-d1e307">Praeterea, ad pietatem pertinet misericordiae opera frequentare, ut dictum est per
              auctoritatem Gregorii. Sed ibi non erunt opera misericordiae, ubi nulla erit miseria.
              Ergo actus pietatis non erit in patria.</p>
            <p xml:id="ta-l3d33q4-d1e310">Praeterea, in secunda beatitudine, quae pertinet ad pietatem, ponitur quantum ad
              statum patriae, possessio terrae. Sed hoc non videtur aliquem actum importare. Ergo
              pietas in patria nullum actum habebit.</p>
            <p xml:id="ta-l3d33q4-d1e313">Sed contra, justitiae virtus magis videtur in patria permanere quam fortitudo, ut
              prius dictum est. Cum ergo donum fortitudinis, quod respondet virtuti fortitudinis,
              habeat aliquem actum in patria: multo fortius pietas, quae respondet justitiae, ut
              videtur.</p>
            <p xml:id="ta-l3d33q4-d1e317">Praeterea, in patria nihil erit otiosum et frustra. Sed habitus frustra esset, si non
              in actum exiret, quia operatio est finis habitus. Cum ergo habitus doni pietatis in
              patria maneat, et actus ejus ibidem manebit.</p>
          </div>
          <div xml:id="ta-l3d33q4-Dd1e322">
            <head xml:id="ta-l3d33q4-Hd1e324">Quaestiuncula 1</head>
            <p xml:id="ta-l3d33q4-d1e327">Respondeo dicendum ad primam quaestionem, quod tota moralis materia in tres partes
              dividitur: scilicet in delectabilia, quae carnalis affectus prosequitur; in
              difficilia, quae refugit; et in communicabilia, quae ad alterum sunt, quae potius in
              actione quam passione consistunt. In singulis ergo eorum dirigit et donum et virtus,
              sed differenter. Virtus enim dirigit in his accipiens regulam aliquid humanum, sed
              donum accipiens pro regula aliquid divinum. In delectationibus ergo virtute dirigimur
              quasi dignitate humanae naturae, cujus deturpationem per temporales delectationes
              refugimus; sed dono dirigimur quasi regula ipsa dignitate divina, a qua separari per
              inquinationem hujusmodi bonorum refugimus; quod ad timorem pertinet. Similiter patet
              ex dictis, art. 1, quaestiunc. 1, quod differenter dirigit donum fortitudinis a
              virtutibus, quae ad difficultates sustinendas vel aggrediendas ordinantur. Et
              similiter contingit in communicationibus quae ad alterum sunt: quia in his dirigunt
              virtutes, accipientes pro mensura aliquid humanum, puta observantes decentiam, vel
              debitum ejus qui communicationes facit; sed donum accipit in his regulam ipsum Deum,
              ut sicut dictum est, quod in fortitudine homo aggreditur difficilia utens divina
              potentia per confidentiam quasi sua; ita communicat se ad alterum utens Deo quasi
              seipso, ut scilicet ea quae ipsum decent in hujusmodi communicationibus, quasi Deo
              unitus exequatur. Unde dominus, Matth. 5, ad beneficentiam caelestis patris hortatur,
              qui solem suum facit oriri super bonos et malos. Et quia communicatio quae ad divina
              est, nomen pietatis habet; ideo et donum quod in communicationibus divinam mensuram
              habet, pietas nominatur.</p>
            <p xml:id="ta-l3d33q4-d1e330">Ad primum igitur dicendum, quod donum immediatius ordinat ad Deum quantum ad modum
              operandi, sive mensuram operis, quam virtus; non autem quantum ad objectum vel finem.
              Quamvis ergo pietas virtus, quae latria dicitur, ipsi Deo exhibeatur; in hoc tamen
              accipit aliquid humanum pro mensura, scilicet beneficium a Deo acceptum, ratione cujus
              est debitor ei: sed pietas quae est donum, accipit in hoc aliquid divinum pro mensura,
              ut scilicet Deo honorem impendat, non quia sit ei debitus, sed quia Deus honore dignus
              est, per quem modum etiam ipse Deus sibi honori est.</p>
            <p xml:id="ta-l3d33q4-d1e333">Ad secundum dicendum, quod pietas donum in hoc differt a misericordia, quia
              misericordia studet ad relevandas miserias proximorum ex hoc quod sunt conjuncti vel
              sanguine, vel familiaritate, vel saltem naturae similitudine, in omnibus aliquid
              humanum pro mensura accipiens, sicut aliae virtutes; sed pietas donum movetur ad
              relevandas eorum miserias ex aliquo divino; scilicet inquantum sunt filii Dei, vel
              divina similitudine insigniti; unde et magis proprie nomen pietatis habet, quae
              divinum quid sonat: quamvis et ipsa misericordia, secundum Augustinum 10 de Civit.
              Dei, more vulgi pietas dicatur: quod ideo accidit, quia eam sibi Deus quasi
              sacrificium placere testatur. Unde et philosophus dicit in 4 Ethic., quod dona habent
              aliquid simile Deo sacratis.</p>
            <p xml:id="ta-l3d33q4-d1e336">Ad tertium dicendum, quod etiam in parentibus est aliquid divinum respectu filiorum,
              inquantum ipsi filiis causa sunt essendi; et ideo virtus beneficentiae ad ipsos,
              pietas vocatur: accipit tamen mensuram aliquid humanum, ut dictum est, in quo differt
              a dono.</p>
          </div>
          <div xml:id="ta-l3d33q4-Dd1e340">
            <head xml:id="ta-l3d33q4-Hd1e342">Quaestiuncula 2</head>
            <p xml:id="ta-l3d33q4-d1e345">Ad secundam quaestionem dicendum, quod pietas donum uno et eodem modo dirigit in
              communicationibus omnibus quae ad alterum sunt, aliam tamen mensuram accipiens quam
              virtutes: quae mensura, quia simplex est et una, ideo pietas unus habitus est
              specialis: et ex comparatione ad hanc mensuram omnis ejus actus specificatur.</p>
            <p xml:id="ta-l3d33q4-d1e348">Ad primum igitur dicendum, quod donum pietatis operatur et in materia latriae et in
              materia misericordiae, quamvis alio modo ab eis; et ideo non est inconveniens, si illa
              duo ad pietatem pertinent: exhibere enim reverentiam sacrae Scripturae et aliis
              divinis, ad latriam pertinere videtur.</p>
            <p xml:id="ta-l3d33q4-d1e351">Ad secundum dicendum, quod scientia dirigit in omnibus humanis, in quibus exequuntur
              et timor et pietas et fortitudo; sed per quamdam adaptationem scientia et pietas
              combinantur: quia in his quae ad alterum sunt, homo operans quasi judicium quoddam
              exercet: judicium autem et imperium de agendis ad scientiam pertinet, sicut ad
              prudentiam: et similiter per quamdam adaptationem fortitudini consilium combinatur:
              quia in rebus difficilibus, in quibus habet fortitudo executionem, praecipue consilia
              inquirimus, quamvis consilium in omnibus humanis dirigat.</p>
            <p xml:id="ta-l3d33q4-d1e354">Ad tertium dicendum, quod ira et perturbat hominem in seipso, et commovet eum ad
              alium, inquantum est appetitus vindictae; et per consequens mansuetudo hominem et in
              seipso perficit et ad alterum; et ex hac parte mititas ad pietatem reducitur.</p>
          </div>
          <div xml:id="ta-l3d33q4-Dd1e358">
            <head xml:id="ta-l3d33q4-Hd1e360">Quaestiuncula 3</head>
            <p xml:id="ta-l3d33q4-d1e363">Ad tertiam quaestionem dicendum, quod de actu pietatis plus potest in patria remanere
              quam de actu fortitudinis: potest enim non tantum remanere actus qui est per
              comparationem ad mensuram quam pietas donum attendit, scilicet adhaerere ipsi Deo; sed
              etiam actus qui est per comparationem ad eos quibus beneficia praestare paratus erat
              secundum affectum, ut scilicet benevolentiam ad eos servet, et de eorum bonis
              congaudeat, et de suis etiam largiatur secundum modum istius vitae, secundum quem
              superiores aliquid influunt inferioribus, secundum doctrinam Dionysii.</p>
            <p xml:id="ta-l3d33q4-d1e366">Ad primum ergo dicendum, quod non erit communicatio ad supplendam indigentiam, sed ad
              augendam laetitiam.</p>
            <p xml:id="ta-l3d33q4-d1e369">Ad secundum dicendum, quod loquitur de pietate secundum actum quem habet in via.</p>
            <p xml:id="ta-l3d33q4-d1e372">Ad tertium dicendum, quod possessio terrae praesupponit haustum sufficientiae a Deo,
              per quem possint in alios influere vel secundum affectum vel secundum effectum.</p>
          </div>
        </div>
        <div xml:id="ta-l3d33q4-Dd1e377">
          <head xml:id="ta-l3d33q4-Hd1e379">Expositio textus</head>
          <p xml:id="ta-l3d33q4-d1e382"><quote xml:id="ta-l3d33q4-Qd1e383">Hic timor malus est</quote>. Non enim quandocumque timetur periculum carnis,
            dicitur timor humanus; neque quando timetur amissio boni temporalis, dicitur timor
            mundanus; sed tantum quando talis timor est inordinatus; et ideo semper sonat in malum.
              <quote xml:id="ta-l3d33q4-Qd1e386">Cum supra Beda duos dixerit esse timores</quote>. Beda distinxit timores
            secundum quod retrahunt a malo culpae, et distinxit secundum retrahentia, quae sunt duo,
            poena futura, et separatio a Deo. Sed Magister distinxit timores secundum inclinationes
            ad malum et secundum retractionem, non solum quantum ad motiva, sed etiam quantum ad
            status. <quote xml:id="ta-l3d33q4-Qd1e389">Sed eo quod mala times, corrigis te</quote>. Contra. Augustinus dicit,
            quod in timore servili manet voluntas peccandi. Ergo non corrigit se. Et dicendum, quod
            manet voluntas non absoluta, sed conditionata, quae velleitas dicitur, ut scilicet
            peccaret, si impune liceret. <quote xml:id="ta-l3d33q4-Qd1e392">Sciendum tamen, quod uterque timor, scilicet
              servilis et initialis, in Scripturae diversis locis dicitur initium
            sapientiae</quote>. Videtur hoc esse falsum: quia sapientia est perfectius donum quam
            timor, et ita timor non est principium ejus. Et dicendum, quod non est principium sicut
            creans essentiam ejus, sed sicut dispositio ad ipsam, a quo incipit motus in sapientiam
            perveniens.</p>
        </div>

      </div>
    </body>
  </text>
</TEI>