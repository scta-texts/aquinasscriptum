<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum II, Distinctio 15, Quaestio 3</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Librum II, Distinctio 15, Quaestio 3</title>
          <date when="2016-03-17">March 17, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-17">March 17, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l2d15q3">
        <head xml:id="ta-l2d15q3-Hd1e89">Librum II, Distinctio 15, Quaestio 3</head>
        <div xml:id="ta-l2d15q3-Dd1e92">
          <head xml:id="ta-l2d15q3-Hd1e94">Prooemium</head>
          <p xml:id="ta-l2d15q3-d1e97">Deinde quaeritur de his quae ad septimum diem pertinent; et circa hoc quaeruntur tria:
            1 de consummatione operum divinorum; 2 de quiete Dei, 3 de sanctificatione septimae
            diei.</p>
        </div>
        <div xml:id="ta-l2d15q3-Dd1e101" type="articulus">
          <head xml:id="ta-l2d15q3-Hd1e103">Articulus 1</head>

          <head xml:id="ta-l2d15q3-Hd1e106" type="questionTitle">Utrum Deus compleverit opus suum septimo die</head>

          <p xml:id="ta-l2d15q3-d1e109">Ad primum sic proceditur. Videtur quod Deus non consummaverit septimo die opus suum.
            Perfectus enim numerus consummationi operum divinorum convenit. Sed senarius numerum
            perfectus est, et non septenarius. Ergo die sexto, et non septimo, Deus opus suum
            consummare debuit.</p>
          <p xml:id="ta-l2d15q3-d1e112">Praeterea, consummatio operis attenditur secundum hoc quod aliqua perfectio operi
            adjicitur. Sed nulla perfectio potest rei operatae accrescere nisi ex actu operantis.
            Cum ergo Deus die septima quieverit, ut Scriptura dicit, non videtur ista die opus suum
            consummasse.</p>
          <p xml:id="ta-l2d15q3-d1e115">Praeterea, quamdiu artifex ab opere suo non cessat, opus suum non consummat. Sed Deus
            nunquam ab operatione sua cessat, cum operatio sua sit essentia sua, quae aeterna est.
            Ergo Deus die septimo opus suum non consummavit.</p>
          <p xml:id="ta-l2d15q3-d1e119">Praeterea, secundum Avicennam, omne agens quod non agit per motum, non habet actionem
            in effectu solum quamdiu fit, sed quamdiu in esse perdurat; cum non tantum sit causa
            fieri, sed essendi. Sed Deus est causa rei, agens non per motum, cum non requirat
            materiam ex qua agat, quam oporteret esse subjectum motus. Ergo videtur quod ipse,
            quamdiu mundus durat, sua actione esse mundo influat; et ita videtur quod septima die
            non cessaverit ab opere; et sic idem quod prius.</p>
          <p xml:id="ta-l2d15q3-d1e122">Praeterea, Deus non tantum rerum factor est, sed etiam conservator. Sed non potest dici
            quod conservet nisi per aliquam actionem in res. Ergo videtur quod quamdiu res in esse
            conservantur, Deus in res operatur. Ergo et cetera.</p>
          <p xml:id="ta-l2d15q3-d1e125">Praeterea, dies septimus creatura quaedam est. Sed omnis creatura est ex operatione
            divina, nec prius diem septimum fecit quam esset, quia esse successivorum est in fieri.
            Ergo videtur quod die septimo novam creationem fecerit; et ita non ab omni opere
            cessavit; unde ut prius.</p>
          <p xml:id="ta-l2d15q3-d1e128">Praeterea, ut dicit philosophus in 17 de animalibus, frequenter apparent novae species
            animalium, quae prius nunquam apparebant; ut patet in illis quae ex putrefactione
            generantur. Ergo videtur quod nec etiam ab instituendis novis speciebus Deus die septima
            cessaverit; et sic idem quod prius.</p>
          <p xml:id="ta-l2d15q3-d1e131">Praeterea, quaedam sunt in quibus sola divina virtus operatur, sicut in creatione
            animarum, in infusione gratiae, et miraculorum operatione. Ergo videtur quod tunc non
            cessaverit ab operatione et institutione novarum creaturarum. Ergo et cetera.</p>
          <p xml:id="ta-l2d15q3-d1e134">Contra haec est quod dicitur Genes. 2, quod consummavit Deus die septimo opus suum.</p>
          <p xml:id="ta-l2d15q3-d1e138">Praeterea, in perfectione operis cujuslibet diei spiritus sanctus significatur, cum
            dicitur: <quote xml:id="ta-l2d15q3-Qd1e140">vidit Deus quod esset bonum</quote>; ut dicit Augustinus in 1 super
            Genes. Sed septenarius numerus spiritui sancto attribuitur, qui septiformis in munere
            dicitur. Ergo convenienter consummatio operum septimae diei adscribitur.</p>
          <p xml:id="ta-l2d15q3-d1e144">Respondeo dicendum, quod, sicut Magister dicit in littera, in hoc discordat nostra
            translatio ab alia quam Augustinus exponit. In nostra enim translatione consummatio
            operum adscribitur diei septimae, in alia vero diei sextae. Utraque autem veritatem
            habere potest, sive intelligatur septimus dies sequi alios sex successione temporis, ut
            alii sancti volunt; sive ponantur septem dies unus dies, ut Augustinus vult,
            septempliciter rebus praesentatus, scilicet cognitio angelica. Loquendo enim secundum
            Augustinum, distinguenda est rei duplex perfectio. Una enim est perfectio totalitatis,
            quam res habet ex hoc quod ex omnibus partibus suis essentialibus integrata est; et
            talis perfectio mundi, sextae diei competit: quia post sex primos dies nulla creatura
            mundo addita est, quae non aliquo modo in operibus sex dierum esset, ut patebit. Alia
            vero perfectio rei est quam habet ex ratione finis, quae est ultima perfectio: et talis
            perfectio mundi debetur septimae diei, in qua Deus ab omnibus operibus requievit in se
            sicut in fine. Sed sequendo alios sanctos, distinguenda est iterum duplex perfectio. Una
            est perfectio prima, quam scilicet res habet secundum esse suum; et haec perfectio mundi
            completa est sexta die: quia nulla pars mundi postmodum addita est quae in primis sex
            diebus non praecesserit aliquo modo. Alia est perfectio secunda, quae est operatio rei,
            ut dicitur 2 de anima: et talis perfectio mundi fuit in septima die: quia ex tunc
            cessante operatione qua Deus naturam instituit, incepit operatio propagationis in toto
            universo, secundum quod ex naturis jam conditis res aliae producuntur; quam operationem
            in rebus omnibus Deus usque nunc facit. Joan. 5, 17: <quote xml:id="ta-l2d15q3-Qd1e146">pater meus usque modo
              operatur, et ego operor</quote>.</p>
          <p xml:id="ta-l2d15q3-d1e150">Ad primum ergo dicendum, quod senarius numerus ratione partium perfectus dicitur, quia
            ex omnibus partibus ejus aliquoties aggregatis consurgit; et ideo perfectio senarii
            congruit illi perfectioni mundi quae consistit in totalitate partium quantum ad esse
            primum; et sicut partes aliquotae senarii ordinatim et continue sibi succedunt sine
            alterius numeri interpositione, scilicet unum, duo, tria: ita etiam in productione
            partium universi, ordo servatus est, ut post productionem primae partis statim
            narraretur productio secundae partis, et sic deinceps usque ad sextam.</p>
          <p xml:id="ta-l2d15q3-d1e153">Ad secundum dicendum, quod consummatio operum intelligitur secundum aliquid
            perfectionis ipsis rebus collatum quod est ipsa operatio, per quam natura propagatur.
            Haec autem operatio est a Deo, et a virtute creaturae: et ideo Deus dicitur consummasse
            opus cujus virtute natura mota in operationem exit. Nec tamen aliquid novum in natura
            efficitur; quia operatio consequitur ex virtute naturae, prius rebus collata.
            Consummatio autem, quae est ex parte finis, non est secundum aliquid additum in re.</p>
          <p xml:id="ta-l2d15q3-d1e156">Ad tertium dicendum, quod Deus non dicitur cessare ab operatione nisi ex parte effectus
            consequentis: ipse enim non agit aliqua operatione media, vel intrinseca vel extrinseca,
            quae non sit sua essentia: quia suum velle est suum facere, et suum velle est suum esse.
            Nec tamen ab aeterna operatione sequitur effectus nisi secundum determinationem
            voluntatis, ut prius dictum est: unde dicitur incipere operari vel ab operatione cessare
            ex parte effectus.</p>
          <p xml:id="ta-l2d15q3-d1e159">Ad quartum dicendum, quod sicut influentia solis per irradiationem est semper, quamdiu
            aer illuminatur, ut possit dici semper sol facit lumen in aere; ita divina bonitas
            semper esse rebus influit; non aliud et aliud, sed unum et idem. Nec tamen res dicuntur
            semper fieri vel creari vel institui apud nos; sed tunc cum primo esse acceperint: et
            ideo dicitur, quod cessat creare vel facere mundum.</p>
          <p xml:id="ta-l2d15q3-d1e163">Ad quintum dicendum, quod conservatio rerum in esse, nihil aliud est quam influentia
            esse rei, secundum quod dictum est, scilicet quod Deus, quamdiu res est, causat et
            efficit esse rei: nec tamen talis conservatio repugnat praedictae cessationi; quia esse
            rei consequitur principia essentialia, sicut operatio virtutem.</p>
          <p xml:id="ta-l2d15q3-d1e166">Ad sextum dicendum, quod dies ille septimus praecesserat, secundum similitudinem ad
            minus, in primis sex diebus: et praeterea esse diei causatur a principiis naturalibus,
            prius naturae collatis, quia motus est causa temporis. Vel est idem dies cum
            praecedentibus, secundum Augustinum.</p>
          <p xml:id="ta-l2d15q3-d1e169">Ad septimum dicendum, quod illae novae species producuntur ex virtute caelesti; quae
            tenet locum virtutis formativae, in animalibus ex putrefactione generatis: et ideo istae
            species fuerunt productae in operibus sex dierum in suis principiis, scilicet materia,
            et in rationibus seminalibus, sicut etiam alia quae per operationem naturae
            producuntur.</p>
          <p xml:id="ta-l2d15q3-d1e172">Ad octavum dicendum, quod nihil facit Deus in creatura quod aliquo modo in primis
            diebus non praecesserit: sed diversimode. Quaedam enim fuerunt in operibus sex dierum ut
            in principiis activis et materialibus, et secundum similitudinem speciei, ut ea quae
            generantur ex sibi similibus in natura: quaedam vero sicut in principiis activis et
            materialibus, sed non secundum similitudinem speciei, sicut quaedam animalia ex
            putrefactione generata: quaedam vero sicut ex principiis disponentibus et non activis,
            et secundum similitudinem speciei, sicut anima rationalis: quaedam vero ut in potentia
            obedientiae tantum, sicut ea quae per miraculum fiunt.</p>
        </div>
        <div xml:id="ta-l2d15q3-Dd1e176" type="articulus">
          <head xml:id="ta-l2d15q3-Hd1e178">Articulus 2</head>

          <head xml:id="ta-l2d15q3-Hd1e181" type="questionTitle">Utrum Deus convenienter dicatur quievisse septima die</head>

          <p xml:id="ta-l2d15q3-d1e184">Ad secundum sic proceditur. Videtur quod inconvenienter dicatur Deus die septima
            requievisse. Opposita enim nata sunt fieri circa idem. Sed quies opponitur motui. Ergo
            cum Deus non moveatur, Jac. 1, 17, <quote xml:id="ta-l2d15q3-Qd1e186">apud quem non est transmutatio, nec
              vicissitudinis obumbratio</quote>, videtur quod nec possit dici quiescere.</p>
          <p xml:id="ta-l2d15q3-d1e190">Si dicatur quod quies dicitur de Deo non secundum quod opponitur motui, sed secundum
            quod opponitur labori; contra. Secundum philosophum in 7 et 10 Ethicor., operatio cui
            non adjungitur motus, est secundum se delectabilis, et nullo modo laboriosa: quia labor
            in operatione causatur ex motu innaturali. Sed operatio Dei est omnino sine motu, quia
              <quote xml:id="ta-l2d15q3-Qd1e192">immobilis manens dat cuncta moveri</quote>, ut dicit Boetius. Ergo nullus labor
            sibi accidit in hoc quod res creavit: ergo nec quies quae opponitur labori, sibi
            convenit.</p>
          <p xml:id="ta-l2d15q3-d1e196">Si dicatur quod Deus dicitur requievisse inquantum facit nos in se requiescere; sicut
            dicitur cognoscere aliquid, quando facit nos illud cognoscere, ut Genes. 22, 12, dicit
            Abrahae: <quote xml:id="ta-l2d15q3-Qd1e198" ana="#gen22_12">nunc cognovi quod timeas Deum</quote>: contra. Requies septimae diei
            condividitur contra operationem sex dierum. Sed in sex diebus dicitur Deus fecisse quia
            ipsemet fecit, non quia fecit nos facere. Ergo et in septima die ipsemet requievit, non
            solum fecit nos requiescere.</p>
          <p xml:id="ta-l2d15q3-d1e203">Si dicatur, quod Deus quievisse dicitur sicut voluntas quiescit in fine; contra. Sicut
            quies corporis opponitur motui ejus, ita quies voluntatis opponitur motui ejus, ut
            utrumque per similitudinem de voluntate dicatur. Sed motus voluntatis non potest esse
            nisi secundum quod procedit de his quae sunt ad finem in finem ipsum. Cum igitur talis
            motus Deo non conveniat, qui ex rebus aliis nec in sui cognitionem, nec in sui amorem
            venit, videtur quod nec quies voluntatis sibi convenire possit.</p>
          <p xml:id="ta-l2d15q3-d1e206">Praeterea, ea quae sunt aeterna non convenienter connumerantur inter ea quae ex tempore
            inceperunt. Sed quies voluntatis divinae in suo fine est aeterna. Ergo inconvenienter
            dies quietis divinae connumeratur diebus creationis rerum, quae ex tempore
            inceperunt.</p>
          <p xml:id="ta-l2d15q3-d1e209">Praeterea, finis divinae voluntatis non est aliud a Deo. Si igitur intelligitur
            requievisse propter voluntatem quiescentem in fine, videtur inconvenienter dici in die
            septima requievisse, cum dies septima creatura sit.</p>
          <p xml:id="ta-l2d15q3-d1e212">Si dicatur, quod non requievit in die septima sicut in objecto quietis, sed sicut in
            tempore quietis; contra. Illud quod est aeternum, non est in tempore, sed supra tempus.
            Sed quies divinae voluntatis est aeterna. Igitur non est in septima die sicut in
            tempore.</p>
          <p xml:id="ta-l2d15q3-d1e215">Praeterea, sicut quies Dei qua in se quiescit, non habet finem, ita non habet
            principium. Sed sicut vesperum est finis diei, ita mane est principium ejus. Ergo dies
            septima, si dicto modo accipiatur quies, non debet habere mane, sicut nec habet vespere.
            Ergo cum assignetur sibi mane, non potest dici Deum die septima modo praedicto
            quievisse.</p>
          <p xml:id="ta-l2d15q3-d1e218">Sed contra, Deuter. 32, 4, <quote xml:id="ta-l2d15q3-Qd1e220">Dei perfecta sunt opera</quote>. Sed omnis artifex
            perfecto opere suo quiescit. Ergo Deo post naturae institutionem, quae fuit in sex
            diebus, quies die septima convenit.</p>
          <p xml:id="ta-l2d15q3-d1e225">Praeterea, homo bene dispositus dicitur ex operibus suis in Deo requiescere, quia opera
            sua ad Dei bonitatem refert. Cum ergo Deus omnia propter bonitatem suam operetur, ut
            dicit Augustinus, et dictum est in prima distinct. 2 Lib., videtur quod sibi conveniat
            ex his quae fecit, in seipso requiescere.</p>
          <p xml:id="ta-l2d15q3-d1e228">Respondeo dicendum, quod quies, proprie loquendo, motui opponitur. Quia vero motus
            causat laborem in operationibus nostris, ut dicit philosophus inde consecutum est ut
            quies labori opponatur; et ex duabus significationibus quietis transumptae sunt aliae
            duae: quia enim nostris operationibus motus adjungitur, inde in usum venit ut omnis
            operatio motus dicatur, quamvis improprie; et secundum hoc omnis cessatio a quacumque
            operatione quies dicitur; et haec significatio transumitur a prima. Sed quia nihil
            laborat nisi ex hoc quod a perfectione propriae naturae distat, ut patet in motibus
            violentis; inde est ut in illo res quiescere dicatur in quo sufficientiam invenit; et
            secundum hunc modum voluntas quiescit in ultimo fine: et haec significatio quietis
            transumitur a secunda. Constat ergo quod Deo non potest quies attribui quantum ad primam
            vel secundam significationem, sed quantum ad tertiam vel quartam potest. Sed quantum ad
            tertiam sciendum, ut ex praecedenti articulo patet, quod Deus ab operatione cessare non
            dicitur quasi ipsa operatio qua operatur, deficiat, cum sua operatio sit essentia ejus;
            sed ratione effectus hoc dicitur, quia operatione aeterna facit ut aliquis effectus
            temporaliter sit. Nec sic tamen ex parte effectus operatio ejus cessare dicitur die
            septima, quasi nihil in rebus fecerit postea, vel saltem in die septima: quia si
            operatio ejus in creatura vel ad momentum cessaret, creatura esse desineret, ut dicit
            Augustinus. Sed sic dicitur ab opere cessasse die septima, quia a die septima deinceps
            novam creaturam non fecit quae non aliquo modo in operibus sex dierum praecesserit, ut
            supra dictum est. Sed quantum ad quartum notandum, quod quies voluntatis divinae in
            fine, potest accipi dupliciter. Vel absolute, secundum quod in seipso sufficientiam
            invenit; et sic quies aeterna est. Alio modo potest intelligi per relationem ad
            creaturam, secundum quod creatura Deo placet: non tamen ita ut ea indigeat, quasi in ea
            sufficientiam suae beatitudinis inveniens; sed eam ad seipsum ordinans, in seipso
            sufficientiam invenit: et sic quiescere dicitur Deus proprie a rebus conditis: quod non
            potest intelligi nisi rebus jam conditis, quod est post senarium diem: et ita quies Dei,
            secundum duas ultimas acceptiones, convenienter septimo diei ascribitur.</p>
          <p xml:id="ta-l2d15q3-d1e231">Primum ergo et secundum concedimus: quia Deo non attribuitur quies opposita motui vel
            labori.</p>
          <p xml:id="ta-l2d15q3-d1e234">Tertium similiter concedimus: quia non solum illo modo dicitur Deus quievisse septima
            die; sed ut dictum est, aliis modis.</p>
          <p xml:id="ta-l2d15q3-d1e237">Ad quartum dicendum, quod motus voluntatis divinae metaphorice dicitur, non ex hoc quod
            voluntas ejus finem consequatur per aliqua media, sed quia ea quae ab ipso sunt, in
            seipsum ordinat.</p>
          <p xml:id="ta-l2d15q3-d1e240">Ad quintum dicendum, quod quamvis Deus ab aeterno in seipso quieverit, non tamen
            quievit a creaturis conditis in seipso; sed solum quievit sic, quando jam creaturae
            fuerant conditae.</p>
          <p xml:id="ta-l2d15q3-d1e244">Ad sextum dicendum, quod dies septimus nullo modo ponitur ut objectum quietis. Sed vel
            secundum Augustinum Deus dicitur in septimo die quievisse inquantum quietem propriam,
            qua in seipso a rebus conditis quiescit, naturae angelicae monstravit; cujus cognitionem
            diem appellat: vel, secundum alios sanctos, dies septima significat tempus quoddam, non
            ita quod quies divina tempore mensuretur, sed quia simul cum tempore est; per quem modum
            verba temporalia de Deo dicuntur.</p>
          <p xml:id="ta-l2d15q3-d1e247">Unde patet responsio ad septimum.</p>
          <p xml:id="ta-l2d15q3-d1e250">Ad octavum dicendum, quod quamvis quies Dei principium non habeat, tamen quies
            creaturae a Deo, secundum quod in eo stabilitur, principium habet, sed non finem: quia
            qualitercumque creatura mutetur, nunquam in non ens simpliciter cedit; ut dicit
            Augustinus. Vel aliter dicendum, quod etiam ipsa quies qua Deus quiescit, quodammodo
            principium habet, non inquantum quiescit in seipso absolute, sed inquantum quiescit in
            seipso a rebus conditis, eis non egendo: quod tamen finem non habet, quia eis nunquam
            egebit: et ideo dies septima habet mane, sed non vespere.</p>
        </div>
        <div xml:id="ta-l2d15q3-Dd1e254" type="articulus">
          <head xml:id="ta-l2d15q3-Hd1e256">Articulus 3</head>

          <head xml:id="ta-l2d15q3-Hd1e259" type="questionTitle">Utrum Deus debuerit sanctificare septimum diem prae
            aliis</head>

          <p xml:id="ta-l2d15q3-d1e262">Ad tertium sic proceditur. Videtur quod diem septimum Deus prae aliis sanctificare non
            debuit. Operatio enim nobilior est otio, ut dicitur 10 Ethic.: unde non in otio, sed in
            operatione felicitas consistit. Sed sex diebus Deus operatus est, septima vero die ab
            opere cessavit. Ergo sextam diem potius quam septimam sanctificare debuit.</p>
          <p xml:id="ta-l2d15q3-d1e265">Praeterea, sanctificatio et benedictio congrue bonitati respondet. Sed bonum est
            communicativum sui, ut dicit Dionysius. Cum ergo Deus in sex diebus bonitatem suam
            communicaverit, res in esse producendo, videtur quod eisdem sex diebus magis quam
            septimae sanctificatio competat.</p>
          <p xml:id="ta-l2d15q3-d1e268">Praeterea, ut dicit Rabbi Moyses observatio sabbati in lege fuit instituta, ut in fide
            populi firmiter permaneret novitas mundi, ex qua facillima probatio sumitur ad
            ostendendum Deum esse, et omnipotentiam ejus, et alia hujusmodi. Sed secundum apostolum
            Rom. 1, per ea quae facta sunt, in invisibilia Dei devenimus. Ergo potius sex dies in
            quibus creaturae factae sunt, sanctificari deberent, quam dies septima.</p>
          <p xml:id="ta-l2d15q3-d1e272">Praeterea, ei cui nihil decrescit in operando aliquid exterius, non est acceptior quies
            quam operatio. Sed Deo nihil decrescit in faciendo creaturas: quia faciendo non laborat,
            o ut dictum est, neque virtus ejus exhauritur, quin semper in infinita possit; nec
            intellectus ejus distrahitur, quin semper in sui contemplatione perfecte maneat. Ergo
            non debuit magis sanctificare diem quietis quam dies in quibus operatus est.</p>
          <p xml:id="ta-l2d15q3-d1e275">Praeterea, magis indicat divinam potentiam operatio qua Deus operatur instituendo
            naturam, quam illa qua operatur in natura operante ad naturae propagationem. Sed in
            primis sex diebus Deus operatus est, naturam instituendo nullo mediante; in septima vero
            die et deinceps operatus est, naturam conservando et movendo in motibus naturae, et
            principiis. Ergo senarius dierum magis manifestat divinam potentiam quam dies septimus,
            et ita magis sanctificari debuit.</p>
          <p xml:id="ta-l2d15q3-d1e278">Sed contra, sanctificatio et benedictio bonitati debetur. Sed bonum, secundum
            philosophum in 3 Metaph., dicitur ex ratione finis. Cum igitur perfectio rerum quae est
            ex ordine ad finem debeatur diei septimo, ille dies prae aliis sanctificari et benedici
            debuit.</p>
          <p xml:id="ta-l2d15q3-d1e281">Praeterea, vita contemplativa activae praefertur. Unde Luc. 10, 43: <quote xml:id="ta-l2d15q3-Qd1e283">optimam
              partem elegit sibi Maria</quote>, per quam vita contemplativa signatur. Sed senarius
            dierum attribuitur actioni, qua Deus res produxit; septimus autem quieti divinae
            contemplationis, qua seipso Deus perfruitur. Ergo sanctificatio et benedictio praecipue
            diei septimae debetur.</p>
          <p xml:id="ta-l2d15q3-d1e287">Respondeo dicendum, quod septimae diei duo attribuuntur; scilicet consummatio operum et
            quies opificis. Quantum vero ad primum, debetur diei septimae benedictio: quia secundum
            Gregorium benedictio Dei significat collationem donorum ejus et multiplicationem
            eorumdem. Multiplicatio autem creaturarum praesupponit duplicem perfectionem rerum; unam
            scilicet qua universum perfectum est, ex omnibus suis partibus essentialibus constans;
            unde philosophus in 4 Meteor. dicit, quod perfectum est unumquodque quando potest facere
            alterum quale ipsum est; et aliam, qua scilicet universum perfectum est ex ordine ad
            finem: quia multiplicatio creaturarum per generationem est ad hoc ut divinum esse
            quantum possunt participent, ut in 2 de Generat. dicitur. Omnis etiam creaturae operatio
            naturalis ad finem ordinata est; et ideo benedictio diei septimae debetur, in qua post
            perfectionem primam universi, quae sexto die completa est, etiam in ordine ad finem
            universum perfectum est. Sed quantum ad secundum, quod est quies opificis, debetur diei
            septimae sanctificatio. In sacra enim Scriptura sanctificatio interdum dicitur ex hoc
            quod aliquid ad cultum Dei dedicatur: sic enim dicitur tabernaculum sanctificari, et
            vasa ejus et ministri; et ita etiam dies septimus sanctificatus est, idest ad cultum Dei
            dedicatus est; ut sicut scilicet Deus, qui res condidit, non in ipsis rebus conditis
            quasi in fine quievit, sed a rebus conditis in seipso in quo beatitudo sua consistit:
            cum non sit beatus ex hoc quod res fecerit sed quod factis non eget, in seipso
            sufficientiam habens: ita etiam et nos non in operibus ejus aut in operibus nostris
            discamus quiescere sicut in fine; sed ab operibus in ipso Deo in quo beatitudo nostra
            consistit: propter hoc enim institutum est ut homo sex diebus laborans in operibus
            propriis, septimo die quiesceret, ejus cultui vacans. Haec autem quies in Deo
            Christianis non ad tempus, sed perpetuo indicitur, quibus indicitur sine intermissione
            orare, 1 Thessal. 5. Et ideo illa temporalis observatio in lege nova cessavit.</p>
          <p xml:id="ta-l2d15q3-d1e290">Ad primum ergo dicendum, quod felicitas Dei non consistit in operatione qua creaturas
            condidit, sed in operatione qua seipso perfruitur, creaturis non egens; et haec operatio
            ad quietem septimae diei pertinet.</p>
          <p xml:id="ta-l2d15q3-d1e294">Ad secundum dicendum, quod quamvis bonitas Dei manifestetur in hoc quod esse
            communicavit rebus per creationem, tamen perfectio bonitatis ostenditur in hoc quod
            rebus conditis Deus non eget, sed in seipso sufficientiam habet.</p>
          <p xml:id="ta-l2d15q3-d1e297">Ad tertium dicendum, quod creaturae sunt sicut via, per quam devenitur in cognitionem
            creatoris. Perfectio autem non consistit in via, sed in termino viae. Unde non debet
            sanctificari dies in quo creaturae sunt conditae, sed dies in quo sicut in fine
            quiescit.</p>
          <p xml:id="ta-l2d15q3-d1e300">Ad quartum dicendum, quod quamvis per operationem qua res in esse producit, nihil Deo
            decrescat; tamen hoc potius apud eum est quod aliis non eget, in seipso quiescens, quam
            quod alia facit; et ideo dies quietis magis benedicitur quam dies productionis
            creaturae.</p>
          <p xml:id="ta-l2d15q3-d1e303">Ad quintum dicendum, quod Deus eadem virtute qua esse rebus tribuit, eas in esse
            proprio conservat. Unde non magis ostendit divinam potentiam productio creaturarum quam
            earum conservatio.</p>
        </div>
        <div xml:id="ta-l2d15q3-Dd1e308">
          <head xml:id="ta-l2d15q3-Hd1e310">Expositio textus</head>
          <p xml:id="ta-l2d15q3-d1e313"><quote xml:id="ta-l2d15q3-Qd1e314">Jumenta et reptilia et bestias</quote>. Quid sit reptile, dictum est, qu. 2,
            art. 2. Jumenta vero dicuntur quae adjutorium homini conferunt, praecipue vehendo ipsum
            ut equi vel asini et hujusmodi. Bestiae dicuntur propter crudelitatem, quasi vastiae, ut
            leones et ursi: et hujusmodi creata non fuerunt nisi potentialiter et materialiter, ut
            intelligatur tam de potentia activa, quam de materiali. <quote xml:id="ta-l2d15q3-Qd1e317">Quia non potuit simul ab
              homine dici quod a Deo simul potuit fieri</quote>. Videtur hoc nihil esse, quia licet
            non potuerit simul pronuntiare, potuit tamen dicere, ea quae successive narrabat, simul
            esse facta. Sed dicendum quod dicitur non potuisse dicere, non quia non simpliciter non
            potuit dicere simul esse facta, sed quia non potuit haec dicere secundum convenientiam
            disciplinae, ut faciliter quod dicebatur a rudibus caperetur, ut faciunt geometrae in
            descriptionibus figurarum lineam post lineam protrahentes, quae tamen simul figuram
            constituunt. <quote xml:id="ta-l2d15q3-Qd1e320">Alia translatio habet: consummavit Deus die sexto</quote>. Utraque
            translatio veritatem continet, si, ut praedictum est, completio distinguatur.</p>
        </div>
      </div>
    </body>
  </text>
</TEI>