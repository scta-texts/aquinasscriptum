<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum IV, Distinctio 4, Quaestio 2</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Librum IV, Distinctio 4, Quaestio 2</title>
          <date when="2016-03-18">March 18, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-18">March 18, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="G" n="ghent567">Ghent, Belgium, Ghent University Library, 567</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> 
        <cb ed="#G" n="57b"/>
      </div>
    </front>
    <body>
      <div xml:id="ta-l4d4q2">
        <head xml:id="ta-l4d4q2-Hd1e97">Librum IV, Distinctio 4, Quaestio 2</head>
        <head xml:id="ta-l4d4q2-Hd1e100" type="questionTitle">De effectum Baptismi, qui est res et non sacramentum</head>

        <div xml:id="ta-l4d4q2-Dd1e103">
          <head xml:id="ta-l4d4q2-Hd1e105">Prooemium</head>
          <p xml:id="ta-l4d4q2-d1e108">Deinde quaeritur de effectu Baptismi, qui est res et non sacramentum; et circa hoc
            quaeruntur tria: 1 de effectu ipsius quantum ad remotionem mali; 2 de effectu ipsius
            quantum ad collationem boni; 3 utrum effectus ejus aequaliter participetur.</p>
        </div>
        <div xml:id="ta-l4d4q2-Dd1e112" type="articulus">
          <head xml:id="ta-l4d4q2-Hd1e114">Articulus 1</head>

          <head xml:id="ta-l4d4q2-Hd1e117" type="questionTitle">Utrum Baptismus tollat actualem culpam</head>
          <div xml:id="ta-l4d4q2-Dd1e120">
            <head xml:id="ta-l4d4q2-Hd1e122">Quaestiuncula 1</head>
            <p xml:id="ta-l4d4q2-d1e125">Ad primum sic proceditur. Videtur quod Baptismus non tollat actualem culpam.
              Baptismus enim non tollit actualem culpam nisi adsit contritio: quia nullus suae
              voluntatis arbiter constitutus in quo solum potest esse actualis culpa potest inchoare
              novam vitam, nisi poeniteat eum veteris vitae, ut in littera dicitur. Contritio autem
              per se etiam sine Baptismo delet culpam actualem. Ergo Baptismus nihil facit ad
              deletionem actualis culpae.</p>
            <p xml:id="ta-l4d4q2-d1e128">Praeterea, diversorum diversae sunt medicinae: quia non sanat oculum quod sanat
              calcaneum, ut dicit Hieronymus. Sed Baptismus directe ordinatur ut medicina contra
              peccatum originale. Ergo non potest salvare ab actuali.</p>
            <p xml:id="ta-l4d4q2-d1e131">Praeterea, aliquis qui est in proposito peccandi, non potest consequi peccati
              remissionem. Sed contingit aliquem dum baptizatur, peccare venialiter, vel in
              proposito peccandi venialiter remanere; nec tamen propter hoc reputatur fictus. Ergo
              etiam in non fictis Baptismus non tollit culpam actualem.</p>
            <p xml:id="ta-l4d4q2-d1e134">Sed contra est quod dicit Augustinus in Enchir.: <quote xml:id="ta-l4d4q2-Qd1e136">baptizati non uni tantum
                peccato, sed multis magis aut omnibus moriuntur quaecumque jam propria commiserunt
                vel cogitatione vel locutione vel opere</quote>. Sed haec sunt peccata actualia.
              Ergo Baptismus tollit culpam actualem.</p>
            <p xml:id="ta-l4d4q2-d1e141">Praeterea, Baptismus est ordinatus ad tollendum culpam originalem. Sed originale non
              potest tolli sine actuali, etiam ei qui utrumque habet: quia impium est a Deo dimidiam
              sperare veniam, ut infra dicetur, dist. 15. Ergo Baptismus etiam tollit culpam
              actualem.</p>
          </div>
          <div xml:id="ta-l4d4q2-Dd1e145">
            <head xml:id="ta-l4d4q2-Hd1e147">Quaestiuncula 2</head>
            <p xml:id="ta-l4d4q2-d1e150">Ulterius. Videtur quod non tollit omnem poenam temporalem debitam actuali peccato.
              Quia sicut Augustinus dicit, peccatum aut homo punit, aut Deus. Si ergo homo in seipso
              non puniat peccatum quod commisit a Deo punietur; et ita per Baptismum actualis
              peccati poena non totaliter tollitur.</p>
            <p xml:id="ta-l4d4q2-d1e153">Praeterea, culpa non potest ordinari nisi per poenam. Sed Deus nil inordinatum
              relinquit. Ergo non dimittit quin pro culpa aliquam poenam infligat; et sic Baptismus
              non absolvit ab omni poena.</p>
            <p xml:id="ta-l4d4q2-d1e156">Praeterea, Eucharistia est perfectius sacramentum quam Baptismus, quia est speciale
              repraesentativum passionis Christi a qua est efficacia in sacramentis. Sed Eucharistia
              non absolvit etiam non indigne percipientes ab omni poena. Ergo multo minus
              Baptismus.</p>
            <p xml:id="ta-l4d4q2-d1e159">Sed contra est quod dicit Ambrosius Rom. 2 super illud: <quote xml:id="ta-l4d4q2-Qd1e161">sine poenitentia enim
                sunt dona Dei. Gratia Dei</quote> (inquit) <quote xml:id="ta-l4d4q2-Qd1e164">in Baptismo non requirit gemitum
                vel planctum vel aliquod opus, sed omnia gratis condonat</quote>.</p>
            <p xml:id="ta-l4d4q2-d1e169">Praeterea, Christus sua simplici morte scilicet poenae, duas mortes in nobis
              consumpsit ut dicitur in Glossa Rom. 6, scilicet culpae et poenae. Sed in Baptismo
              configuratur homo morti Christi, ut ibidem dicit apostolus. Ergo absolvitur et a culpa
              et a poena.</p>
          </div>
          <div xml:id="ta-l4d4q2-Dd1e173">
            <head xml:id="ta-l4d4q2-Hd1e175">Quaestiuncula 3</head>
            <p xml:id="ta-l4d4q2-d1e178">Ulterius. Videtur quod etiam tollat omnem poenam originalis peccati. Efficacius enim
              est donum Christi quam peccatum Adae, ut dicit apostolus, Rom. 5. Sed omnis poena
              peccati originalis est inducta per peccatum Adae. Ergo per donum Christi, quod maxime
              in Baptismo operatur omnis poena tollitur.</p>
            <p xml:id="ta-l4d4q2-d1e181">Praeterea, Baptismus directius ordinatur contra peccatum originale quam contra
              peccatum actuale. Sed tollit omnem poenam actualis peccati, ut Ambrosius dicit. Ergo
              tollit omnem poenam originalis.</p>
            <p xml:id="ta-l4d4q2-d1e184">Praeterea, cessante causa cessat effectus. Sed causa poenae est culpa. Si ergo tollit
              culpam originalem, et per consequens aufert poenam.</p>
            <p xml:id="ta-l4d4q2-d1e187">Praeterea, nullus qui est debitor alicujus poenae, evolat statim. Sed baptizatus, si
              statim moriatur, evolat. Ergo non est debitor alicujus poenae; et sic Baptismus
              absolvit ab omni poena etiam originali.</p>
            <p xml:id="ta-l4d4q2-d1e191">Sed contra est, quia in baptizatis etiam <quote xml:id="ta-l4d4q2-Qd1e193">caro concupiscit adversus
                spiritum</quote>. Sed haec pugna est ex peccato originali consecuta. Ergo non
              tollitur omnis poena originalis peccati per Baptismum.</p>
            <p xml:id="ta-l4d4q2-d1e197">Praeterea, necessitas moriendi, et incinerationis et poenalitates hujus vitae sunt
              poenae originalis peccati. Sed istae adhuc manent in baptizatis. Ergo Baptismus non
              tollit omnem poenam originalis peccati.</p>
          </div>
          <div xml:id="ta-l4d4q2-Dd1e202">
            <head xml:id="ta-l4d4q2-Hd1e204">Quaestiuncula 1</head>
            <p xml:id="ta-l4d4q2-d1e207">Respondeo dicendum ad primam quaestionem, quod in generatione qualibet per
              introductionem formae omnis contraria forma expellitur, et etiam dispositio ad formam
              contrariam, nisi quandoque relinquatur ex indispositione recipientis formam. Unde cum
              Baptismus sit regeneratio in vitam spiritualem, omne quod est vitae spirituali
              contrarium, quod scilicet cum gratia stare non potest, quae est spiritualis vitae
              principium per Baptismum tollitur; et ideo Baptismus delet et originalem et actualem
              culpam mortalem, et quantum est de se etiam venialem, quae disponit ad privationem
              gratiae; quamvis quandoque culpa venialis remaneat post Baptismum mortali remota
              propter indispositionem recipientis Baptismum.</p>
            <p xml:id="ta-l4d4q2-d1e210">Ad primum ergo dicendum, quod Baptismus non requirit contritionem quasi continuam ad
              destructionem peccati actualis quasi de se ad hoc non sufficiat, sed solum ad
              removendam fictionem quae est contraria dispositio impediens effectum Baptismi.</p>
            <p xml:id="ta-l4d4q2-d1e213">Ad secundum dicendum, quod Baptismus non ordinatur tantum contra culpam originalem
              alias circumcisis in primitiva Ecclesia non fuisset necessarius Baptismus, sed
              ordinatur ad destruendum omnem culpam quam inveniat, et ad regenerandum in novam vitam
              destructa omni vetustate; et ideo est sicut totum potentiale habens completam
              potentiam ad destruendum totaliter peccatum. Sed poenitentia participat aliquid de
              potentia, quasi pars potentialis ordinata contra alia peccata, scilicet actualia; quia
              Baptismus iterari non potest.</p>
            <p xml:id="ta-l4d4q2-d1e216">Ad tertium dicendum, quod quantum est de se, Baptismus, ut dictum est, tollit omnem
              culpam originalem et actualem non solum mortalem, sed venialem; quae quamvis non
              contrarietur gratiae simpliciter, contrariatur tamen gratiae baptismali, quae debet
              esse perfecta ratione novitatis vitae. Sed potest impediri effectus ejus ex parte
              recipientis, si sit indispositus per fictionem. Sed cum fictio sit peccatum, sicut
              peccatum mortale est peccatum simpliciter, ita facit fictum simpliciter, et totaliter
              effectum Baptismi impedit quantum ad remissionem culpae. Sed peccatum veniale quod in
              actu vel in proposito est, facit fictum secundum quid, et est secundum quid peccatum,
              ut dispositio ad peccatum; et ideo impedit effectum Baptismi non simpliciter, sed
              quantum ad remissionem illius venialis.</p>
          </div>
          <div xml:id="ta-l4d4q2-Dd1e220">
            <head xml:id="ta-l4d4q2-Hd1e222">Quaestiuncula 2</head>
            <p xml:id="ta-l4d4q2-d1e225">Ad secundam quaestionem dicendum, quod Christus per mortem suam sufficienter
              satisfecit pro peccatis totius humani generis, etiam si essent multo plura. Et quia
              homo per Baptismum in mortem Christi baptizatur, et ei commoritur et consepelitur, ut
              dicitur Roman. 6, ideo Baptismus, quantum in se est, totam efficaciam passionis in
              baptizatum influit; et propter hoc absolvit non solum a culpa, sed a poena
              satisfactoria.</p>
            <p xml:id="ta-l4d4q2-d1e228">Ad primum ergo dicendum, quod per Baptismum homo incorporatur Christo, et efficitur
              membrum ejus; et ideo poena quam Christus sustinuit, reputatur isti in satisfactionem:
              quia si patitur unum membrum, omnia alia compatiuntur, ut dicitur 1 Corinth. 11; et
              ideo Deus in Christo peccata illa punivit, sicut dicitur Isai. 53: <quote xml:id="ta-l4d4q2-Qd1e230">posuit in eo
                iniquitatem omnium nostrum</quote>.</p>
            <p xml:id="ta-l4d4q2-d1e234">Ad secundum dicendum, quod poena ordinat culpam dupliciter. Uno modo ut satisfaciens;
              et sic culpa remanet ordinata per satisfactionem Christi. Alio modo ut medicina
              sanans, vel repraesentans membrum sanabile, et sic culpa in baptizatis ordinatur ut
              sanata per gratiam oppositam.</p>
            <p xml:id="ta-l4d4q2-d1e237">Ad tertium dicendum, quod quamvis Eucharistia sit memoriale passionis Christi, non
              ordinatur tamen ad hoc quod per ipsam homo regeneretur in membrum Christi crucifixi,
              sed ut jam regeneratus ei adhaereat, et in ipso perficiatur; et ideo non est similis
              ratio de Baptismo et Eucharistia.</p>
          </div>
          <div xml:id="ta-l4d4q2-Dd1e241">
            <head xml:id="ta-l4d4q2-Hd1e243">Quaestiuncula 3</head>
            <p xml:id="ta-l4d4q2-d1e246">Ad tertiam quaestionem dicendum, quod in peccato originali talis fuit processus quod
              persona corrupit naturam, et natura personam corrupit; unde aliquid consideratur in
              hoc peccato quod pertinet ad naturam, aliquid quod pertinet ad personam. Passio autem
              Christi sufficienter peccatum originale abstulit quantum ad utrumque. Sed quia
              sacramenta personis adhibentur, ideo Baptismus hoc ab homine tollit quod ex
              corruptione naturae in personam redundabat; et propter hoc ipsam infectionem culpae,
              prout afficit personam, et poenam illam quae actum personae privabat, scilicet
              carentiam visionis divinae, Baptismus aufert; sed non aufert actu infectionem prout
              afficit naturam: quod patet ex hoc quod baptizatus per actum naturae originale
              transmittit in prolem, similiter nec poenas quae consequuntur principia naturae
              destitutae gratia innocentiae primi status, cujusmodi sunt rebellio carnis ad
              spiritum, mors, et hujusmodi poenalitates, quae consequuntur ex hoc ipso quod homo ex
              contrariis compositus est et quantum ad corpus et quantum ad animam quodammodo,
              scilicet quantum ad appetitum sensus et intellectus. Sed per gratiam baptismalem
              efficitur ut hae poenae remanentes non dominentur in personam, sed magis ei
              subjiciantur, et in utilitatem ipsius cedant, inquantum sunt materia virtutis, et
              occasio humilitatis et exercitii.</p>
            <p xml:id="ta-l4d4q2-d1e249">Ad primum ergo dicendum, quod passio Christi sufficienter aufert et illud quod est
              personae, et illud quod est naturae per causam. Sed quia omnes homines in natura
              communicant, ideo effectus secundum legem communem curationis naturae non erit nisi in
              fine mundi; quando omnibus electis jam congregatis, simul cum eis etiam alia creatura
              insensibilis liberabitur a servitute corruptionis, ut dicitur Rom. 8.</p>
            <p xml:id="ta-l4d4q2-d1e252">Ad secundum dicendum, quod ea quae ad peccatum actuale pertinent, sunt tantum
              personae, quia actus individuorum sunt, secundum philosophum; et ideo non est simile
              de poena actualis et originalis.</p>
            <p xml:id="ta-l4d4q2-d1e255">Ad tertium dicendum, quod tollitur culpa originalis per Baptismum inquantum est
              infectiva personae, non autem inquantum est infectiva naturae per actum generationis;
              et ideo poenae quae ad corruptionem naturae pertinent, etiam non tolluntur.</p>
            <p xml:id="ta-l4d4q2-d1e259">Ad quartum dicendum, quod baptizatus statim evolat, quia nulla poena debetur sibi
              ratione personae, sed ratione naturae humanae, quae post mortem non manet secundum
              hunc statum, in quo sibi poena debetur.</p>
          </div>
        </div>
        <div xml:id="ta-l4d4q2-Dd1e264" type="articulus">
          <head xml:id="ta-l4d4q2-Hd1e266">Articulus 2</head>

          <head xml:id="ta-l4d4q2-Hd1e269" type="questionTitle">Utrum per Baptismum conferantur pueris gratia et
            virtutes</head>
          <div xml:id="ta-l4d4q2-Dd1e272">
            <head xml:id="ta-l4d4q2-Hd1e274">Quaestiuncula 1</head>
            <p xml:id="ta-l4d4q2-d1e277">Ad secundum sic proceditur. Videtur quod per Baptismum non conferantur pueris gratia
              et virtutes. Dicit enim Augustinus in libro de Baptismo parvulorum: <quote xml:id="ta-l4d4q2-Qd1e279">parvulos
                fideles facit non fides ea quae consistit in credentium voluntate, sed fidei
                sacramentum</quote>. Sed fides quae est virtus, consistit in credentium voluntate,
              ut in 3 libro, dist. 23, quaest. 2, art. 3, quaestiunc. 1, dictum est. Ergo parvuli
              baptizati non habent virtutem fidei, et pari ratione nec alias virtutes, quae etiam in
              voluntate consistunt.</p>
            <p xml:id="ta-l4d4q2-d1e283">Praeterea, si aliquid de novo recipiatur in aliquo, oportet quod recipiens vel
              influens alio modo se habeat nunc quam prius. Sed anima pueri baptizati non alio modo
              se habet dum baptizatur quam prius: quia proprium motum non habet, carens liberi
              arbitrii usu; nec Deus, qui est influens gratiam et virtutes. Ergo pueri in Baptismo
              gratiam et virtutes non recipiunt.</p>
            <p xml:id="ta-l4d4q2-d1e286">Praeterea, Damascenus dicit, quod substantia nullo modo est sine propria operatione.
              Sed constat quod in puero non sunt operationes virtutum, quia non habet electionem, ut
              dicitur in 3 Ethic., quae in opere virtutis requiritur. Ergo non habet virtutes.</p>
            <p xml:id="ta-l4d4q2-d1e289">Praeterea, virtutes, cum sint habitus, habilitant ad actum. Sed pueri non sunt
              habiles ad agendum quae secundum virtutem sunt. Ergo non recipiunt virtutes in
              Baptismo.</p>
            <p xml:id="ta-l4d4q2-d1e293">Sed contra, Augustinus dicit, quod fides datur et nutritur in Baptismo: datur quantum
              ad parvulos, nutritur quantum ad adultos. Sed fides est virtus. Ergo virtutes dantur
              parvulis in Baptismo, et eadem ratione aliae virtutes.</p>
            <p xml:id="ta-l4d4q2-d1e296">Praeterea, nullus admittitur ad gloriam nisi habeat vestem nuptialem, quae est
              caritas. Sed pueri baptizati, si moriantur, statim evolant. Ergo habent caritatem,
              quae est magistra virtutum, et per consequens alias virtutes.</p>
          </div>
          <div xml:id="ta-l4d4q2-Dd1e300">
            <head xml:id="ta-l4d4q2-Hd1e302">Quaestiuncula 2</head>
            <p xml:id="ta-l4d4q2-d1e305">Ulterius. Videtur quod in adultis virtutes per Baptismum non augeantur. Augmentum
              enim virtutum est per meritum: quia secundum Augustinum, caritas meretur augeri, ut
              aucta mereatur et perfici. Sed in Baptismo non operatur meritum baptizati quantum ad
              opus operatum. Ergo ex opere operato virtutes in Baptismo non augentur.</p>
            <p xml:id="ta-l4d4q2-d1e308">Praeterea, cibus corporalis in eo qui jam pervenit ad quantitatem determinatam, non
              facit augmentum. Sed potest esse quod aliquis ante Baptismum perveniat ad quantitatem
              gratiae baptismalis quam puer recipit, in quo nullum est impedimentum. Ergo Baptismus
              nihil supra gratiam adjiciet.</p>
            <p xml:id="ta-l4d4q2-d1e311">Sed contra, super illud Psal. 22: <quote xml:id="ta-l4d4q2-Qd1e313">super aquam refectionis educavit me</quote>,
              dicit Glossa: <quote xml:id="ta-l4d4q2-Qd1e316">per augmentum virtutis et bonae operationis educavit in
                Baptismo</quote>. Ergo Baptismus auget virtutes habentibus.</p>
          </div>
          <div xml:id="ta-l4d4q2-Dd1e321">
            <head xml:id="ta-l4d4q2-Hd1e323">Quaestiuncula 3</head>
            <p xml:id="ta-l4d4q2-d1e326">Ulterius. Videtur quod Baptismi effectus non sit illuminatio. Quia illuminatio ad
              doctrinam pertinet. Sed doctrina fidei est per catechismum, qui praecedit Baptismum.
              Ergo non est actus Baptismi.</p>
            <p xml:id="ta-l4d4q2-d1e329">Praeterea, illuminatio contra ignorantiam ordinatur. Sed secundum quosdam Baptismus
              non ordinatur contra ignorantiam, sed magis ordo. Ergo illuminatio non est effectus
              Baptismi, sed magis ordinis.</p>
            <p xml:id="ta-l4d4q2-d1e332">Sed contra est quod Damascenus, ponit inter effectus Baptismi illuminationem, ut
              patet ex ejus definitione in praecedenti dist. inducta.</p>
          </div>
          <div xml:id="ta-l4d4q2-Dd1e337">
            <head xml:id="ta-l4d4q2-Hd1e339">Quaestiuncula 4</head>
            <p xml:id="ta-l4d4q2-d1e342">Ulterius. Videtur quod fecundatio non sit effectus Baptismi. Non enim idem est quo
              aliquis active generat, et passive generatur. Sed Baptismus est regeneratio passiva
              baptizati. Cum ergo fecunditas importet generationem activam, videtur quod non
              pertineat ad Baptismum.</p>
            <p xml:id="ta-l4d4q2-d1e345">Praeterea, fecunditas est proprietas consequens aliquid quantum ad perfectum statum
              sui: quia, ut dicitur in 4 Meteor., perfectum unumquodque est, quando potest alterum
              generare. Sed Baptismus non ordinatur ad perficiendum, sicut Eucharistia et
              confirmatio, secundum Dionysium, sed magis ad illuminandum et purgandum. Ergo
              Baptismus non habet fecunditatem pro effectu.</p>
            <p xml:id="ta-l4d4q2-d1e348">Sed contra est quod dicit Glossa super illud Psal. 22: <quote xml:id="ta-l4d4q2-Qd1e350">super aquam
                refectionis: anima peccatorum ariditate sterilis fecundatur per
              Baptismum</quote>.</p>
          </div>
          <div xml:id="ta-l4d4q2-Dd1e355">
            <head xml:id="ta-l4d4q2-Hd1e357">Quaestiuncula 5</head>
            <p xml:id="ta-l4d4q2-d1e360">Ulterius. Videtur quod incorporari Christo non sit effectus Baptismi. Aliquis enim
              incorporatur Christo et membris ejus per fidem formatam, ut in 3 Lib., dist. 23, dixit
              Magister. Sed aliquis habet fidem formatam etiam ante Baptismum. Ergo incorporatio non
              est effectus Baptismi.</p>
            <p xml:id="ta-l4d4q2-d1e363">Praeterea, incorporatio est effectus Eucharistiae. Sed ad eumdem effectum non
              ordinantur diversa sacramenta. Ergo non est effectus Baptismi.</p>
            <p xml:id="ta-l4d4q2-d1e366">Sed contra est quod Augustinus dicit ad Bonifacium quod in Baptismo aliquis membrum
              Christi efficitur. Sed hoc est Christo incorporari. Ergo incorporatio est effectus
              Baptismi.</p>
          </div>
          <div xml:id="ta-l4d4q2-Dd1e370">
            <head xml:id="ta-l4d4q2-Hd1e372">Quaestiuncula 6</head>
            <p xml:id="ta-l4d4q2-d1e375">Ulterius. Videtur quod apertio januae non sit effectus Baptismi. Quidam enim ante
              passionem Christi baptizati sunt. Sed tunc eis janua non est aperta: quia si aliquis
              eorum tunc decessit, regnum non introivit. Ergo Baptismus non aperit januam regni
              caelestis.</p>
            <p xml:id="ta-l4d4q2-d1e378">Praeterea, Baptismus repraesentat passionem Christi, non resurrectionem, ut videtur.
              Sed in resurrectione est aperta janua, ut patet per collectam quae dicitur in die
              resurrectionis: <quote xml:id="ta-l4d4q2-Qd1e380">Deus qui in hodierna die per unigenitum tuum aeternitatis nobis
                aditum devicta morte reserasti</quote>. Ergo non debet iste effectus Baptismo
              attribui.</p>
            <p xml:id="ta-l4d4q2-d1e384">Sed contra est auctoritas Bedae supra inducta, dist. 1, quod in hoc differebat
              circumcisio a Baptismo quod aditum regni caelestis non aperiebat.</p>
          </div>
          <div xml:id="ta-l4d4q2-Dd1e388">
            <head xml:id="ta-l4d4q2-Hd1e390">Quaestiuncula 1</head>
            <p xml:id="ta-l4d4q2-d1e393">Respondeo dicendum ad primam quaestionem, quod circa hoc est multiplex opinio. Quidam
              enim dixerunt, quod pueris in Baptismo nullo modo virtutes dantur, sed solum a peccato
              originali mundantur; sed postea quando decedunt, vel quando ad perfectam aetatem
              veniunt, eis virtutes conferuntur, si innocentiam servent. Sed haec opinio non potest
              stare: quia lignum cum praecisum fuerit, ubi ceciderit, ibi stabit, Eccle. 11; et ideo
              si pueris ante mortem non fuissent collatae virtutes, et gratia operans et cooperans,
              nec in morte eis conferrentur, et sic non salvarentur; quod falsum est. Videtur autem
              haec opinio venisse ex hoc quod virtutes actus tantum esse credebant; quod falsum est,
              ut in 2 libro, dist. 27, quaest. 1, art. 1, dictum est. Et ideo alii dicunt, quod
              pueris in Baptismo dantur gratia et virtutes non in seipsis, sed in radice sua,
              scilicet gratia quae est radix virtutum, sicut essentia animae potentiarum; sed postea
              quando solvuntur potentiae, perfectis organis, effluunt virtutes in ipsa ab ipsa
              essentia animae. Sed hoc pro tanto esse non potest, quia tunc si puer in furiam
              verteretur antequam ad perfectam aetatem veniret, nunquam in ipso potentiae
              solverentur, et ita nunquam virtutes explicite haberet: et praeterea quod potentiae
              sint ligatae aliquo impedimento, non impedit habitum, sed actum: quia dormientes et
              vinolenti habitus habent, sed ligatos. Et ideo alii dicunt, et melius, quod pueris in
              Baptismo dantur gratia et virtutes; sed habitus illi ligati sunt propter pueritiam,
              sicut in dormiente propter somnum: sed pueritia discedente inclinant ad bene
              operandum, nisi aliquis spiritui sancto resistat.</p>
            <p xml:id="ta-l4d4q2-d1e396">Ad primum ergo dicendum, quod Augustinus loquitur de fide et voluntate actuali, quae
              in pueris esse non potest.</p>
            <p xml:id="ta-l4d4q2-d1e399">Ad secundum dicendum, quod quamvis agens principale sit immobile, tamen agens
              instrumentale non eodem modo se habet nunc et prius ad puerum: quia nunc adhibetur
              sibi Baptismus, non autem prius. Tamen etiam sine aliqua mutabilitate sui Deus alicui
              puero posset gratiam conferre, etiam sine adhibitione sacramenti, si ab aeterno
              disposuisset se ei daturum, sicut patet de sanctificatis in utero.</p>
            <p xml:id="ta-l4d4q2-d1e402">Ad tertium dicendum, quod duplex est actus virtutum. Unus primus, qui est perficere
              animam et potentias ejus; et hunc actum etiam pueri habent. Alius est secundus, qui
              est operari cum electione; et hunc actum non semper habent: quia earum operationes
              sunt voluntariae, et voluntas non habet necesse semper agere, etiam in adultis.</p>
            <p xml:id="ta-l4d4q2-d1e406">Ad quartum dicendum, quod habitus facit habilem ad actum tollendo inhabilitatem quae
              est ex imperfectione potentiae, non autem tollit inhabilitatem quae est ex parte
              corporis, sicut patet in dormientibus.</p>
          </div>
          <div xml:id="ta-l4d4q2-Dd1e410">
            <head xml:id="ta-l4d4q2-Hd1e412">Quaestiuncula 2</head>
            <p xml:id="ta-l4d4q2-d1e415">Ad secundam quaestionem dicendum, quod per easdem causas virtus generatur et augetur,
              ut dicit philosophus in 2 Ethic.; et ideo, quia Baptismi est conferre virtutem et
              gratiam non habentibus, oportet quod in habentibus augeat.</p>
            <p xml:id="ta-l4d4q2-d1e418">Ad primum ergo dicendum, quod in Baptismo quamvis non operetur meritum baptizati,
              operatur ibi tamen meritum Christi, quod est efficacius.</p>
            <p xml:id="ta-l4d4q2-d1e421">Ad secundum dicendum, quod gratia non habet aliquem determinatum terminum ad quem
              pertingat, vel ultra quem procedere non possit, sicut est de quantitate animalis; et
              ideo non est simile.</p>
          </div>
          <div xml:id="ta-l4d4q2-Dd1e425">
            <head xml:id="ta-l4d4q2-Hd1e427">Quaestiuncula 3</head>
            <p xml:id="ta-l4d4q2-d1e430">Ad tertiam quaestionem dicendum quod lumen est quo dirigimur in visionem alicujus
              rei. Baptismus autem dirigit in visionem spiritualem exteriorem in interiorem. Quidem
              inquantum Baptismus dicitur sacramentum fidei, quae oculum mentis idoneum facit ad
              visionem divinorum; exteriorem vero, quia baptizatis conceditur inspicere sacram
              Eucharistiam, et non aliis, ut Dionysius dicit; et ideo tam Damascenus quam Dionysius
              Baptismo vim illuminativam attribuunt.</p>
            <p xml:id="ta-l4d4q2-d1e433">Ad primum ergo dicendum, quod fides principaliter est ex infusione; et quantum ad hoc
              per Baptismum datur; sed quantum ad determinationem suam est ex auditu; et sic homo ad
              fidem per catechismum instruitur.</p>
            <p xml:id="ta-l4d4q2-d1e436">Ad secundum dicendum, quod scientia plus dicit quam illuminatio. Importat enim
              comprehensionem eorum ad quorum visionem illuminatio dirigebat; et ideo scientia ad
              perfectionem pertinet; unde Dionysius doctos perfectos nominat, et doctores
              perfectores: et sic contra ignorantiam ordo datur, ut scilicet ordinati sint docti, et
              etiam doctores aliorum.</p>
          </div>
          <div xml:id="ta-l4d4q2-Dd1e441">
            <head xml:id="ta-l4d4q2-Hd1e443">Quaestiuncula 4</head>
            <p xml:id="ta-l4d4q2-d1e446">Ad quartam quaestionem dicendum, quod fecunditas dicitur dupliciter. Uno modo
              respectu fructus producendi in ipso qui dicitur fecundari, sicut operationes virtutum
              quidam fructus boni dicuntur; et hoc modo fecundatur anima in Baptismo, cum in eo
              dentur virtutes non habentibus, et augeantur habentibus. Alio modo respectu fructus
              producendi in altero, sicut cum aliquis per doctrinam et solicitudinem pastoralem in
              plebe Dei fructum facit; et hoc modo fecundatio non pertinet ad Baptismum, sed magis
              ad sacramentum ordinis.</p>
            <p xml:id="ta-l4d4q2-d1e449">Ad primum ergo dicendum, quod ex eodem ex quo aliquid habet generationem in natura
              aliqua, habet quod faciat operationes illius naturae; et ideo cum per Baptismum homo
              regeneretur in vitam spiritualem, per ipsum homo efficitur active fecundus, et quasi
              genitor spiritualium operum.</p>
            <p xml:id="ta-l4d4q2-d1e452">Ad secundum dicendum, quod ratio illa procedit de secunda fecundatione.</p>
          </div>
          <div xml:id="ta-l4d4q2-Dd1e456">
            <head xml:id="ta-l4d4q2-Hd1e458">Quaestiuncula 5</head>
            <p xml:id="ta-l4d4q2-d1e461">Ad quintam quaestionem dicendum, quod incorporari Christo contingit dupliciter,
              scilicet merito et numero. Merito quidem potest aliquis de Ecclesia effici (quod est
              Christo incorporari) etiam ante Baptismum actu susceptum, sed non ante Baptismi
              propositum vel ipsum Baptismum post tempus gratiae revelatae; sed numero non potest
              aliquis effici de Ecclesia nisi per Baptismum; unde aliquis ante Baptismum non
              admittitur ad perceptionem Eucharistiae et aliorum sacramentorum Ecclesiae, ut prius
              dictum est.</p>
            <p xml:id="ta-l4d4q2-d1e464">Ad primum ergo dicendum, quod objectio illa procedit de prima incorporatione.</p>
            <p xml:id="ta-l4d4q2-d1e467">Ad secundum dicendum, quod perceptio Eucharistiae praesupponit incorporationem
              absolute: quia capitis virtus non communicatur membro nisi jam unito. Sed per
              Eucharistiam est perfecta influentia a capite in membro; et quantum ad hanc
              perfectionem incorporatio est effectus Eucharistiae.</p>
          </div>
          <div xml:id="ta-l4d4q2-Dd1e471">
            <head xml:id="ta-l4d4q2-Hd1e473">Quaestiuncula 6</head>
            <p xml:id="ta-l4d4q2-d1e476">Ad sextam quaestionem dicendum, quod aperiri januam regni caelestis nihil aliud est
              quam amovere impedimentum quo aditus in regnum caeleste toti naturae humanae
              prohibebatur. Hoc ergo impedimentum absolute quantum ad omnes remotum fuit
              sufficienter per passionem Christi; sed illa remotio efficienter fit quo ad istum,
              secundum quod particeps fit passionis Christi jam factae per Baptismum; et sic
              Baptismus quasi causa instrumentalis aperit januam regni caelestis quo ad istum, sed
              passio ut causa satisfactoria quo ad omnes.</p>
            <p xml:id="ta-l4d4q2-d1e479">Ad primum ergo dicendum, quod haec ratio erat, quia passio Christi, in cujus virtute
              Baptismus agit, nondum facta erat, nec per eum aditus regni caelestis apertus; unde
              ratio probat quod Baptismus non habeat hanc virtutem quasi causa principalis.</p>
            <p xml:id="ta-l4d4q2-d1e482">Ad secundum dicendum, quod aditus regni caelestis aperitur tripliciter. Uno modo
              quantum ad gloriam animae; et sic in passione apertus est; unde dictum est latroni,
              Luc. 23, 43: <quote xml:id="ta-l4d4q2-Qd1e484">hodie mecum eris in Paradiso</quote>. Alio modo quantum ad gloriam
              corporis; et sic apertus est in resurrectione. Alio modo quantum ad locum gloriae
              congruentem; et sic apertus est in ascensione. Et his tribus modis Baptismus
              instrumentaliter aperit quo ad istum: agit enim virtute et passionis et resurrectionis
              et ascensionis, inquantum homo configuratur Christo passo per immersionem, qua
              quodammodo Christo consepelitur, et ei resurgenti quantum ad nitorem qui resultat ex
              aqua, et ascendenti quantum ad elevationem baptizati de sacro fonte. Unde Baptismus
              passioni appropriatur: quia etiam gloria animae principalior est, et causa quodammodo
              aliorum; et in hujus signum baptizato domino caeli aperti sunt super eum; Matth.
              3.</p>
          </div>
        </div>
        <div xml:id="ta-l4d4q2-Dd1e491" type="articulus">
          <head xml:id="ta-l4d4q2-Hd1e493">Articulus 3</head>

          <head xml:id="ta-l4d4q2-Hd1e496" type="questionTitle">Utrum Baptismus aequalem effectum habeat in omnes quantum ad
            remotionem mali</head>
          <div xml:id="ta-l4d4q2-Dd1e499">
            <head xml:id="ta-l4d4q2-Hd1e501">Quaestiuncula 1</head>
            <p xml:id="ta-l4d4q2-d1e504">Ad tertium sic proceditur. Videtur quod Baptismus non aequalem effectum habeat in
              omnes quantum ad remotionem mali. In adultis enim removet peccatum actuale et
              originale; sed in pueris originale tantum. Ergo plus efficit in adultis quam in pueris
              quantum ad mali remotionem.</p>
            <p xml:id="ta-l4d4q2-d1e507">Praeterea, mitigatio fomitis est effectus Baptismi. Sed post Baptismum in quibusdam
              invenitur fomes magis mitigatus quam in aliis. Ergo in eis efficacius Baptismus se
              habuit in remotione mali.</p>
            <p xml:id="ta-l4d4q2-d1e510">Sed contra, Baptismus habet efficaciam ad removendum malum, secundum quod habet
              quamdam similitudinem mortis. Sed morientium unus non magis moritur quam alius. Ergo
              et Baptismus aequaliter in omnibus mala aufert.</p>
          </div>
          <div xml:id="ta-l4d4q2-Dd1e514">
            <head xml:id="ta-l4d4q2-Hd1e516">Quaestiuncula 2</head>
            <p xml:id="ta-l4d4q2-d1e519">Ulterius. Videtur quod etiam aequalis gratia omnibus in Baptismo conferatur, qui non
              ficte accedunt. In Baptismo enim operatur passio Christi, quae habet quodammodo
              efficaciam infinitam. Sed finitum infinito additum nihil majus efficit. Cum ergo
              devotio accedentis qua unus alium excedit, sit quoddam bonum finitum, videtur quod
              devotio vel aliquid hujusmodi, efficere non possit quin omnes in Baptismo aequalem
              gratiam consequantur.</p>
            <p xml:id="ta-l4d4q2-d1e522">Praeterea, ad Baptismi effectum capiendum non requiritur alia concausa, sed solum ut
              impedimentum removeatur. Sed nullus recipit gratiam in Baptismo nisi ab eo sit
              impedimentum remotum. Ergo omnes recipiunt gratiam aequalem.</p>
            <p xml:id="ta-l4d4q2-d1e525">Sed contra, Damascenus dicit, quod peccatorum remissio cunctis aequaliter in Baptismo
              datur, gratia autem spiritus sancti secundum proportionem fidei, et secundum
              purgationem. Sed non omnes cum aequali fide nec aequaliter praeparati ad Baptismum
              accedunt. Ergo non omnes aequaliter gratiam consequuntur.</p>
          </div>
          <div xml:id="ta-l4d4q2-Dd1e529">
            <head xml:id="ta-l4d4q2-Hd1e531">Quaestiuncula 3</head>
            <p xml:id="ta-l4d4q2-d1e534">Ulterius. Videtur quod nec etiam pueri in Baptismo consequantur aequalem gratiam.
              Quia in Angelis secundum quantitatem naturalium gratia infundebatur. Sed unus puerorum
              habet meliora naturalia quam alius. Ergo et majorem gratiam in Baptismo recipit.</p>
            <p xml:id="ta-l4d4q2-d1e537">Praeterea, quidam in Baptismo recipiunt gratiam finalem, qui innocentiam baptismalem
              usque ad finem servant, quidam autem non. Ergo etiam de pueris aliqui aliis majorem
              gratiam consequuntur.</p>
            <p xml:id="ta-l4d4q2-d1e540">Sed contra, gratia baptismalis in pueritia non opponitur nisi peccato originali. Sed
              unus puer non habet plus de peccato originali quam alius. Ergo nec majorem gratiam
              baptismalem recipit unus alio.</p>
          </div>
          <div xml:id="ta-l4d4q2-Dd1e545">
            <head xml:id="ta-l4d4q2-Hd1e547">Quaestiuncula 1</head>
            <p xml:id="ta-l4d4q2-d1e550">Respondeo dicendum, ad primam quaestionem, quod Baptismus universaliter aufert in eo
              qui non ficte accedit, culpam personam inficientem, quam invenit, ut dictum est, et
              sic accedit ad terminum. Ea autem quae in termino sunt, intensionem non recipiunt; et
              ideo quantum ad remotionem culpae, aequalem effectum habet in omnibus Baptismus; et
              similiter est de poena personali, quae respondet culpae originali prout est inficiens
              personam, scilicet carentia divinae visionis. Sed contra aliam poenam ex principiis
              naturae corruptae consequentem, sicut est concupiscentia vel fomes, remedium adhibetur
              in Baptismo, ut non dominentur per gratiam in Baptismo collatam; et ideo simile est de
              poena illa et de gratia.</p>
            <p xml:id="ta-l4d4q2-d1e553">Ad primum ergo dicendum, quod hoc non est de efficacia Baptismi quod non tot peccata
              destruit in uno quot in alio: in quolibet enim destruit omnia quae invenit.</p>
            <p xml:id="ta-l4d4q2-d1e556">Ad secundum dicendum, quod illa objectio procedit de secunda poena, quae habet
              reprimi per Baptismum ex parte gratiae collatae.</p>
          </div>
          <div xml:id="ta-l4d4q2-Dd1e560">
            <head xml:id="ta-l4d4q2-Hd1e562">Quaestiuncula 2</head>
            <p xml:id="ta-l4d4q2-d1e565">Ad secundam quaestionem dicendum, quod actus activorum recipiuntur in passivis
              secundum suam dispositionem; et ideo quamvis Baptismus (ut et passio Christi, quae in
              eo operatur) quantum est de se, aequalem respectum ad omnes habeat; quia tamen quidam
              ad Baptismum cum majori praeparatione fidei et devotionis accedunt quam alii, ideo
              quidam aliis majorem gratiam consequuntur. Nullus enim gratiam in termino recipit, ut
              intendi non possit per Baptismum.</p>
            <p xml:id="ta-l4d4q2-d1e568">Ad primum ergo dicendum, quod devotio baptizati non additur quasi concausa, ut
              efficienter agat ad gratiae receptionem; sed additur quasi dispositio materialis; et
              ideo secundum diversitatem ipsius participatur Baptismi effectus.</p>
            <p xml:id="ta-l4d4q2-d1e571">Ad secundum dicendum, quod quando adultus baptizatur, non solum requiritur ad
              percipiendum Baptismi effectum removens prohibens, scilicet fictionem, sed etiam
              requiritur dispositio quasi materialis, scilicet devotio et fides recipientis
              Baptismum; et secundum quod magis vel minus invenitur dispositus, effectum Baptismi
              diversimode consequitur.</p>
          </div>
          <div xml:id="ta-l4d4q2-Dd1e575">
            <head xml:id="ta-l4d4q2-Hd1e577">Quaestiuncula 3</head>
            <p xml:id="ta-l4d4q2-d1e580">Ad tertiam quaestionem dicendum, quod in pueris baptizatis nihil ex parte eorum
              requiritur, sed habent quasi pro dispositione ad salutem fidem Ecclesiae, et pro
              effectivo salutis virtutem passionis Christi, quae operatur in Baptismo; et haec duo
              aequaliter ad pueros se habent; et ideo non differunt quantum ad effectum Baptismi
              suscipiendum, sed omnes aequalem gratiam suscipiunt.</p>
            <p xml:id="ta-l4d4q2-d1e583">Ad primum ergo dicendum, quod non est simile de pueris et de Angelis: quia Angeli
              differunt specie, secundum multorum opinionem, pueri autem non; unde non est tanta
              differentia naturalium in pueris sicut in Angelis. Vel dicendum, quod in Angelis
              secundum proportionem gradus naturalium erat etiam proportio conatus qui ex parte
              eorum requirebatur, et ideo accipiebant gratiam secundum proportionem naturalium; in
              pueris autem non requiritur aliquis actus ex parte eorum; et ideo non est simile.</p>
            <p xml:id="ta-l4d4q2-d1e586">Ad secundum dicendum, quod gratia accepta in pueris, non facit eis necessitatem ad
              bonum, sed inclinationem tantum; et ideo postquam ad perfectam aetatem pervenerint,
              possunt diversimode gratia recepta uti; et inde est quod quidam proficiunt et
              perseverant, quidam vero deficiunt; non ex diversa quantitate gratiae in Baptismo
              perceptae.</p>
          </div>
        </div>
      </div>
    </body>
  </text>
</TEI>