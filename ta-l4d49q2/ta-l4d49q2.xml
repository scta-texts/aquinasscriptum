<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber IV, Distinctio 49, Quaestio 2</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Liber IV, Distinctio 49, Quaestio 2</title>
          <date when="2016-03-19">March 19, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-19">March 19, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="G" n="ghent567">Ghent, Belgium, Ghent University Library, 567</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#G" n="715a"/>
      </div>
    </front>
    <body>
      <div xml:id="ta-l4d49q2">
        <head xml:id="ta-l4d49q2-Hd1e97">Quaestio 2</head>
        <div xml:id="ta-l4d49q2-Dd1e100">
          <head xml:id="ta-l4d49q2-Hd1e102">Prooemium</head>
          <p xml:id="ta-l4d49q2-d1e105">Deinde quaeritur de visione Dei; et circa hoc quaeruntur septem: 1 utrum sancti
            videbunt Deum per essentiam; 2 utrum possint Deum videre oculo corporali; 3 utrum
            videndo Deum comprehendant ipsum; 4 utrum videntium Deum per essentiam alter altero
            perfectius videat; 5 utrum videntes divinam essentiam necesse sit omnia videre quae Deus
            videt; 6 utrum ad videndum Deum per essentiam aliqua creatura ex puris naturalibus
            possit pertingere; 7 utrum in statu viae possit aliquis Deum per essentiam videre.</p>

        </div>
        <div xml:id="ta-l4d49q2-Dd1e109" type="articulus">
          <head xml:id="ta-l4d49q2-Hd1e111">Articulus 1</head>

          <head xml:id="ta-l4d49q2-Hd1e114" type="question-title">Utrum intellectus humanus possit pervenire ad videndum Deum per
            essentiam</head>

          <p xml:id="ta-l4d49q2-d1e117">Ad primum sic proceditur. Videtur quod intellectus humanus non possit pervenire ad
            videndum Deum per essentiam. Quia Joan. 1, 18: <quote xml:id="ta-l4d49q2-Qd1e119">Deum nemo vidit unquam</quote>; et
            exponit Chrysostomus quod nec <quote xml:id="ta-l4d49q2-Qd1e122">ipsa caelestes essentiae (ipse dico Cherubim et
              Seraphim) ipsum ut est unquam videre potuerunt</quote>. Sed hominibus non promittitur
            nisi aequalitas Angelorum; Matth. 22, 30: <quote xml:id="ta-l4d49q2-Qd1e125" source="http://scta.info/resource/mt22_30">erunt sicut Angeli Dei in
            caelo</quote>. Ergo nec sancti in patria Deum per essentiam videbunt.</p>
          <p xml:id="ta-l4d49q2-d1e129">Praeterea, Dionysius sic argumentatur in 1 cap. de Div. Nom. Cognitio non est nisi
            existentium. Omne autem existens finitum est, cum sit in aliquo genere determinatum; et
            sic Deus, cum sit infinitus, est super omnia existentia. Ergo ejus non est cognitio, sed
            est super cognitionem.</p>
          <p xml:id="ta-l4d49q2-d1e132">Praeterea, Dionysius ostendit quod perfectissimus modus quo intellectus noster Deo
            conjungi potest, est inquantum conjungitur ei ut ignoto. Sed illud quod est visum per
            essentiam, non est ignotum. Ergo impossibile est ut intellectus noster per essentiam
            Deum videat.</p>
          <p xml:id="ta-l4d49q2-d1e136">Praeterea, Dionysius dicit, quod <quote xml:id="ta-l4d49q2-Qd1e138">superpositae Dei tenebrae</quote>, quas
            abundantiam lucis appellat, <quote xml:id="ta-l4d49q2-Qd1e141">cooperiuntur omni lumini, et absconduntur omni
              cognitioni; et si aliquis videns Deum intellexit quod vidit, non ipsum vidit, sed
              aliquid eorum quae sunt ejus</quote>. Ergo nullus intellectus creatus poterit Deum
            videre per essentiam.</p>
          <p xml:id="ta-l4d49q2-d1e145">Praeterea, sicut dicit Dionysius in Epist. 5 ad Dorotheum, <quote xml:id="ta-l4d49q2-Qd1e147">invisibilis quidem
              Deus est existens propter excedentem claritatem</quote>. Sed claritas ejus sicut
            excedit intellectum hominis in via, ita excedit intellectum hominis in patria. Ergo
            sicut est invisibilis in via, ita erit invisibilis in patria.</p>
          <p xml:id="ta-l4d49q2-d1e151">Praeterea, cum intelligibile sit perfectio intellectus, oportet esse proportionem
            aliquam inter intellectum et intelligibile, visibile et visum. Sed non est accipere
            proportionem aliquam inter intellectum nostrum et essentiam divinam, cum in infinitum
            distent. Ergo intellectus noster non potest pertingere ad essentiam divinam
            videndam.</p>
          <p xml:id="ta-l4d49q2-d1e154">Praeterea, plus distat Deus ab intellectu nostro quam intelligibile creatum a sensu.
            Sed sensus nullo modo potest pertingere ad creaturam spiritualem videndam. Ergo nec
            intellectus noster potest pertingere ad videndam divinam essentiam.</p>
          <p xml:id="ta-l4d49q2-d1e157">Praeterea, quandocumque intellectus aliquid intelligit in actu, oportet quod informetur
            per similitudinem intellecti, quae est principium intellectualis operationis in tale
            objectum determinatae, sicut calor est principium calefactionis. Si ergo intellectus
            Deum intelligat, oportet quod fiat per aliquam similitudinem informantem ipsum
            intellectum. Hoc autem non potest esse ipsa divina essentia: quia formae et formati
            oportet esse unum esse; divina autem essentia ab intellectu nostro differt secundum
            essentiam et esse. Oportet ergo quod forma qua informatur intellectus noster
            intelligendo Deum, sit aliqua similitudo impressa a Deo in intellectum nostrum. Sed
            similitudo illa, cum sit aliquid creatum, non potest ducere in Dei cognitionem, nisi
            sicut effectus in causam. Ergo impossibile est ut intellectus noster Deum videat nisi
            per effectum ipsius. Sed visio Dei quae est per effectus, non est visio Dei per
            essentiam. Ergo intellectus noster non poterit Deum per essentiam videre.</p>
          <p xml:id="ta-l4d49q2-d1e160">Praeterea, divina essentia magis distat ab intellectu nostro quam quicumque Angelus vel
            intelligentia. Sed, sicut dicit Avicenna in sua Metaph., intelligentiam esse in
            intellectu nostro non est essentiam intelligentiae esse in intellectu: quia sic scientia
            quam de intelligentiis habemus, esset substantia, et non accidens. Sed hoc est
            impressionem intelligentiae esse in nostro intellectu. Ergo et Deus non est in
            intellectu nostro ut intelligatur a nobis, nisi inquantum impressio ejus est in
            intellectu. Sed illa impressio non potest ducere in cognitionem divinae essentiae: quia
            cum in infinitum distet a divina essentia, degenerat in aliam speciem multo amplius quam
            si species albi degeneraret in speciem nigri. Ergo si ille in cujus visu species albi
            degenerat in speciem nigri, propter indispositionem organi non dicitur videre album; ita
            nec intellectus noster, qui solum per hujus impressionem Deum intelligit, eum per
            essentiam videre poterit.</p>
          <p xml:id="ta-l4d49q2-d1e164">Praeterea, in rebus separatis a materia idem est intelligens et quod intelligitur, ut
            patet in 3 de anima. Sed Deus est maxime a materia separatus. Cum ergo intellectus qui
            est creatus, non possit ad hoc pertingere ut fiat essentia increata, non poterit esse
            quod intellectus Deum per essentiam videat.</p>
          <p xml:id="ta-l4d49q2-d1e167">Praeterea, omne illud quod videtur per essentiam, de eo scitur quid est. Sed de Deo
            intellectus non potest videre quid est, sed solum quid non est, sicut dicit Dionysius et
            Damascenus. Ergo intellectus Deum per essentiam videre non potest.</p>
          <p xml:id="ta-l4d49q2-d1e170">Praeterea, omne infinitum, inquantum infinitum, est ignotum. Sed Deus est modis omnibus
            infinitus. Ergo est omnino ignotus; ergo per essentiam ab intellectu creato videri non
            poterit.</p>
          <p xml:id="ta-l4d49q2-d1e173">Praeterea, Augustinus dicit in Lib. de videndo Deum: <quote xml:id="ta-l4d49q2-Qd1e175">Deus est natura
              invisibilis</quote>. Sed ea quae insunt in Deo per naturam, non possunt aliter se
            habere. Ergo non potest esse quod per essentiam videatur.</p>
          <p xml:id="ta-l4d49q2-d1e179">Praeterea, omne quod alio modo est, et alio modo videtur, non videtur secundum id quod
            est. Sed Deus alio modo est, et alio modo videtur a sanctis in patria: est enim per
            modum suum; sed videbitur a sanctis secundum modum eorum. Ergo non videbitur a sanctis
            secundum id quod est, et sic non videbitur per essentiam.</p>
          <p xml:id="ta-l4d49q2-d1e182">Praeterea, illud quod per medium videtur, non videtur per essentiam. Sed Deus per
            medium videtur in patria, quod est lumen gloriae, ut patet in Psal. 35, 10: <quote xml:id="ta-l4d49q2-Qd1e184">in
              lumine tuo videbimus lumen</quote>. Ergo non videbitur per essentiam.</p>
          <p xml:id="ta-l4d49q2-d1e189">Praeterea, Deus in patria videtur facie ad faciem, ut dicitur 1 Corinth. 13. Sed
            hominem quem videmus faciem ad faciem, videmus per similitudinem. Ergo Deus in patria
            videbitur per similitudinem, et sic non per essentiam.</p>
          <p xml:id="ta-l4d49q2-d1e192">Sed contra est quod dicitur 1 Corinth. 13, 12: <quote xml:id="ta-l4d49q2-Qd1e194">videmus nunc in speculo et in
              aenigmate; tunc autem facie ad faciem</quote>. Sed illud quod videtur facie ad faciem,
            videtur per essentiam. Ergo Deus per essentiam videbitur a sanctis in patria.</p>
          <p xml:id="ta-l4d49q2-d1e198">Praeterea, 1 Joan. 3, 2: <quote xml:id="ta-l4d49q2-Qd1e200">cum apparuerit, similes ei erimus, et videbimus eum
              sicuti est</quote>. Ergo videbimus Deum per essentiam.</p>
          <p xml:id="ta-l4d49q2-d1e204">Praeterea, 1 Corinth. 15, super illud: <quote xml:id="ta-l4d49q2-Qd1e206">cum tradiderit regnum Deo et
              patri</quote>, dicit Glossa: <quote xml:id="ta-l4d49q2-Qd1e209">ubi</quote> (scilicet in patria) <quote xml:id="ta-l4d49q2-Qd1e212">essentia
              patris et filii et spiritus sancti videbitur; quod solum mundis cordibus dabitur; quae
              est summa beatitudo</quote>. Ergo beati Deum per essentiam videbunt.</p>
          <p xml:id="ta-l4d49q2-d1e216">Praeterea, Joan. 14, 21, dicitur: <quote xml:id="ta-l4d49q2-Qd1e218">si quis diligit me, diligetur a patre meo; et
              ego diligam illum, et manifestabo ei meipsum</quote>. Sed illud quod manifestatur,
            essentialiter videtur. Ergo Deus a sanctis in patria essentialiter videbitur.</p>
          <p xml:id="ta-l4d49q2-d1e222">Praeterea, Exod. 33 super illud: <quote xml:id="ta-l4d49q2-Qd1e224">non videbit me homo et vivet</quote>, Gregorius
            improbat opinionem illorum qui dicebant, quod in illa regione beatitudinis Deus in
            claritate sua conspici potest, sed in natura videri non potest: quia aliud non est ejus
            claritas et ejus natura. Sed natura est ejus essentia. Ergo videtur per suam
            essentiam.</p>
          <p xml:id="ta-l4d49q2-d1e229">Praeterea, sanctorum desiderium non potest omnino frustrari. Sed sanctorum desiderium
            commune est ut Deum per essentiam videant, ut patet Exod. 33, 18: <quote xml:id="ta-l4d49q2-Qd1e231">ostende mihi
              faciem tuam</quote>; et Joan. 14, 8: <quote xml:id="ta-l4d49q2-Qd1e234">ostende nobis patrem, et sufficit
              nobis</quote>. Ergo sancti Deum per essentiam videbunt.</p>
          <p xml:id="ta-l4d49q2-d1e238">Respondeo dicendum, quod sicut secundum fidem ponimus finem ultimum humanae vitae esse
            visionem Dei; ita philosophi posuerunt ultimam hominis felicitatem esse intelligere
            substantias separatas a materia secundum esse; et ideo circa hanc quaestionem eadem
            difficultas et diversitas invenitur apud philosophos et apud theologos. Quidam enim
            philosophi posuerunt quod intellectus noster possibilis nunquam potest ad hoc pervenire
            ut intelligat substantias separatas, sicut Alpharabius in fine suae Ethicae: quamvis
            contrarium dixerit in Lib. de intellectu, ut Commentator refert in 3 de anima. Et
            similiter quidam theologi posuerunt, quod intellectus humanus nunquam potest ad hoc
            pervenire quod Deum per essentiam videat. Et utrosque ad hoc movet distantia inter
            intellectum nostrum et essentiam divinam, vel alias substantias separatas. Cum enim
            intellectus in actu sit quodammodo unum cum intelligibili in actu, videtur difficile
            quod intellectus creatus aliquo modo fiat essentia increata; unde et Chrysostomus dicit:
              <quote xml:id="ta-l4d49q2-Qd1e240">quomodo enim creabile videt increabile?</quote> Et major difficultas in hoc est
            illis qui ponunt intellectum possibilem esse generabilem et corruptibilem, utpote
            virtutem a corpore dependentem non solum respectu visionis divinae, sed respectu
            visionis quarumcumque substantiarum separatarum. Sed haec positio omnino stare non
            potest. Primo, quia repugnat auctoritati Scripturae canonicae, ut Augustinus dicit in
            Lib. de videndo Deum. Secundo, quia cum intelligere sit maxime propria operatio hominis,
            oportet quod secundum eam assignetur sibi sua beatitudo, cum haec operatio in ipso
            perfecta fuerit. Cum autem perfectio intelligentis inquantum hujusmodi, sit ipsum
            intelligibile; si in perfectissima operatione intellectus homo non perveniat ad videndam
            essentiam divinam, sed aliquid aliud, oportebit dicere quod aliquid aliud sit
            beatificans ipsum hominem quam Deus; et cum ultima perfectio cujuslibet sit in
            conjunctione ad suum principium, sequitur ut aliquid aliud sit principium effectivum
            hominis quam Deus; quod est absurdum secundum nos, et similiter est absurdum apud
            philosophos, qui ponunt animas nostras a substantiis separatis emanare, ut in fine eas
            possimus intelligere. Unde oportet ponere secundum nos, quod intellectus noster
            quandoque perveniat ad videndam essentiam divinam, et secundum philosophos quod
            perveniat ad videndam essentiam substantiarum separatarum. Quomodo autem possit hoc
            accidere, restat investigandum. Quidam enim dixerunt, ut Alpharabius et Avempace, quod
            ex hoc ipso quod intellectus noster intelligit quaecumque intelligibilia, pertingit ad
            videndam essentiam substantiae separatae; et ad hoc ostendendum procedunt duobus modis.
            Quorum primus est, quod sicut materia specie non diversificatur in diversis individuis,
            nisi secundum quod conjungitur principiis individuantibus; ita forma intellecta hominis
            non diversificatur apud me et te, nisi secundum quod conjungitur diversis formis
            imaginabilibus; et ideo quando intellectus separat formam intellectam a formis
            imaginationis, remanet quidditas intellecta, quae est una et eadem apud diversos
            intelligentes; et hujusmodi est quidditas substantiae separatae. Et ideo, quando
            intellectus noster pervenit ad summam abstractionem quidditatis intelligibilis
            cujuscumque, intelligit per hoc quidditatem substantiae separatae, quae est ei similis.
            Secundus modus est, quia intellectus noster natus est abstrahere quidditatem ab omnibus
            intelligibilibus habentibus quidditatem. Si ergo quidditas quam abstrahit ab hoc
            singulari habente quidditatem, sit quidditas non habens quidditatem; intelligendo eam,
            intelliget quidditatem substantiae separatae, quae est talis dispositionis, eo quod
            substantiae separatae sunt quidditates subsistentes non habentes quidditates: quidditas
            enim simplicis est ipsum simplex, ut Avicenna dicit. Si autem quidditas abstracta ab hoc
            particulari sensibili sit quidditas habens quidditatem, ergo illam intellectus natus est
            abstrahere; et ita, cum non sit abire in infinitum, erit devenire ad quidditatem non
            habentem quidditatem, per quam intelligitur quidditas separata. Sed iste modus non
            videtur esse sufficiens. Primo, quia quidditas substantiae materialis quam intellectus
            abstrahit, non est unius rationis cum quidditatibus separatarum substantiarum: et ita,
            per hoc quod intellectus noster abstrahit quidditates rerum materialium, et cognoscit
            eas, non sequitur quod cognoscat quidditatem substantiae separatae, et praecipue divinam
            essentiam, quae maxime est alterius rationis ab omni quidditate creata. Secundo, quia
            dato quod esset unius rationis, tamen cognita quidditate rei compositae, non
            cognosceretur quidditas separatae substantiae, nisi secundum genus remotissimum, quod
            est substantia: haec autem cognitio est imperfecta, nisi deveniatur ad propria rei. Qui
            enim cognoscit hominem solum inquantum est animal, non cognoscit eum nisi secundum quid,
            et in potentia; et multo minus cognoscit eum, si non cognoscat nisi substantiae naturam
            in ipso. Unde sic cognoscere Deum vel alias substantias separatas, non est videre
            essentiam divinam vel quidditatem substantiae separatae; sed est cognoscere per
            effectum, et quasi in speculo. Et ideo alius modus intelligendi substantias separatas
            ponitur ab Avicenna in sua Metaph., scilicet quod substantiae separatae intelliguntur a
            nobis per intentiones suarum quidditatum, quae sunt quaedam eorum similitudines non
            abstractae ab eis, quia ipsaemet sunt immateriales, sed impressae ab eis in animabus
            nostris. Sed hic modus etiam non videtur nobis sufficere ad visionem divinam quam
            quaerimus. Constat enim quod omne quod recipitur in aliquo, est in eo per modum
            recipientis: et ideo similitudo divinae essentiae impressa ab ipso in intellectu nostro
            erit per modum nostri intellectus. Modus autem intellectus nostri deficiens est a
            receptione perfecta divinae similitudinis. Defectus autem perfectae similitudinis potest
            tot modis accidere, quot modis dissimilitudo invenitur. Uno enim modo est deficiens
            similitudo, quando participatur forma secundum eamdem rationem speciei, sed non secundum
            eumdem perfectionis modum; sicut est similitudo deficiens ejus qui habet parum de
            albedine, ad illum qui habet multum. Alio modo adhuc magis deficiens, quando non
            pervenitur ad eamdem rationem speciei, sed tantum ad eamdem rationem generis; sicut est
            similitudo inter illum qui habet colorem citrinum, et illum qui habet colorem album.
            Alio modo adhuc magis deficiens, quando ad rationem eamdem generis pertingit, sed solum
            secundum analogiam; sicut est similitudo albedinis ad hominem in eo quod utrumque est
            ens; et hoc modo est deficiens similitudo quae est in creatura recepta respectu divinae
            essentiae. Ad hoc autem quod visus cognoscat albedinem, oportet quod recipiatur in eo
            similitudo albedinis secundum rationem suae speciei, quamvis non secundum eumdem modum
            essendi: quia habet alterius modi esse forma in sensu, et in re extra animam. Si enim
            fuerit in oculo forma citrini, non dicetur videre albedinem; et similiter ad hoc quod
            intellectus intelligat aliquam quidditatem, oportet quod in eo fiat similitudo ejusdem
            rationis secundum speciem, quamvis forte non sit idem modus essendi utrobique. Non enim
            forma existens in intellectu vel sensu, est principium cognitionis secundum modum
            essendi quem habet utrobique, sed secundum rationem in qua communicat cum re exteriori.
            Et ita patet quod per nullam similitudinem receptam in intellectu creato potest sic Deus
            intelligi quod essentia ejus videatur immediate. Unde etiam quidam ponentes divinam
            essentiam solum per hunc modum videri, dixerunt, quod ipsa essentia non videbitur, sed
            quidam fulgor, quasi radius ipsius. Unde nec ille modus sufficit ad visionem divinam
            quam quaerimus. Et ideo accipiendus est alius modus, quem etiam quidam philosophi
            posuerunt, scilicet Alexander et Averroes in 3 de anima. Cum enim in qualibet cognitione
            sit necessaria aliqua forma, qua res cognoscatur aut videatur; forma ista qua
            intellectus perficitur ad videndas substantias separatas, non est quidditas quam
            intellectus abstrahit a rebus compositis, ut dicebat prima opinio; neque aliqua
            impressio relicta a substantia separata in intellectu nostro, ut dicebat secunda; sed
            est ipsa substantia separata, quae conjungitur intellectui nostro ut forma, ut ipsa sit
            quod intelligitur, et qua intelligitur. Et quidquid sit de aliis substantiis separatis,
            tamen istum modum oportet nos accipere in visione Dei per essentiam: quia quacumque alia
            forma informaretur intellectus noster, non posset per eam duci in essentiam divinam:
            quod quidem non debet intelligi quasi divina essentia sit vera forma intellectus nostri,
            vel quod ex ea et intellectu nostro efficiatur unum simpliciter, sicut in naturalibus ex
            forma et materia naturali; sed quia proportio essentiae divinae ad intellectum nostrum
            est sicut proportio formae ad materiam. Quandocumque enim aliqua duo, quorum unum est
            perfectius altero, recipiuntur in eodem receptibili, proportio unius duorum ad alterum;
            scilicet magis perfecti ad minus perfectum, est sicut proportio formae ad materiam;
            sicut lux et color recipiuntur in diaphano, quorum lux se habet ad colorem sicut forma
            ad materiam; et ita cum in anima recipiatur vis intellectiva, et ipsa essentia divina
            inhabitans, licet non per eumdem modum, essentia divina se habebit ad intellectum sicut
            forma ad materiam. Et quod hoc sufficiat ad hoc quod intellectus per essentiam divinam
            possit videre ipsam essentiam divinam, hoc modo potest ostendi. Sicut enim ex forma
            naturali qua aliquid habet esse, et materia, efficitur unum ens simpliciter; ita ex
            forma qua intellectus intelligit, et ipso intellectu, fit unum in intelligendo. In rebus
            autem naturalibus res per se subsistens non potest esse forma alicujus materiae, si illa
            res habeat materiam partem sui; quia non potest esse ut materia sit forma alicujus: sed
            si illa res per se subsistens sit forma tantum, nihil prohibet eam effici formam
            alicujus materiae, et fieri quo est ipsius compositi, sicut patet de anima. In
            intellectu autem oportet accipere ipsum intellectum in potentia quasi materiam, et
            speciem intelligibilem quasi formam; et intellectus in actu intelligens erit quasi
            compositum ex utroque. Unde si sit aliqua res per se subsistens quae non habeat aliquid
            in se praeter id quod est intelligibile in ipsa, talis res per se poterit esse forma qua
            intelligitur. Res autem quaelibet est intelligibilis secundum id quod habet de actu, non
            secundum id quod habet de potentia, ut patet in 9 Metaph.; hujus signum est, quod
            oportet formam intelligibilem abstrahere a materia, et omnibus proprietatibus materiae;
            et ideo, cum essentia divina sit actus purus, poterit esse forma qua intellectus
            intelligit; et hoc erit visio beatificans; et ideo Magister dicit in 1 dist., 2 Sent.,
            quod unio animae ad corpus est quoddam exemplum illius beatae unionis qua spiritus
            unietur Deo.</p>
          <p xml:id="ta-l4d49q2-d1e244">Ad primum ergo dicendum, quod auctoritas illa potest tripliciter exponi, ut patet per
            Augustinum in Lib. de videndo Deum. Uno modo ut excludatur visio corporalis, qua nemo
            vidit vel visurus est Deum in essentia sua, ut dicetur. Alio modo ut excludatur visio
            intellectualis Dei per essentiam ab his qui in ista mortali carne vivunt. Tertio modo ut
            excludatur visio comprehensionis ab intellectu creato; et sic intelligit Chrysostomus;
            unde subdit: <quote xml:id="ta-l4d49q2-Qd1e246">notitiam hujus dicit Evangelista certissimam; et comprehensionem
              tantam quantam habet pater de filio</quote>; et hic est Evangelistae intellectus; unde
            subdit: <quote xml:id="ta-l4d49q2-Qd1e249">unigenitus qui est in sinu patris, ipse enarravit</quote>; per
            comprehensivam visionem volens probare filium esse Deum.</p>
          <p xml:id="ta-l4d49q2-d1e253">Ad secundum dicendum, quod sicut Deus excedit omnia existentia quae habent esse
            determinatum, per essentiam suam infinitam; ita cognitio sua qua cognoscit, est super
            omnem cognitionem: unde quae est proportio cognitionis nostrae ad entia creata, ea est
            proportio cognitionis divinae ad suam essentiam. Ad cognitionem autem duo concurrunt; et
            cognoscens, et quo cognoscitur. Visio autem illa qua Deum per essentiam videbimus, est
            eadem cum visione qua Deus se videt, ex parte ejus quo videtur: quia sicut ipse se videt
            per essentiam suam, ita et nos videbimus; sed ex parte cognoscentis invenitur diversitas
            quae est inter intellectum divinum et nostrum. In cognoscendo autem, id quod cognoscitur
            sequitur formam qua cognoscimus; quia per formam lapidis videmus lapidem; sed efficacia
            in cognoscendo sequitur virtutem cognoscentis; sicut qui habet visum fortem, acutius
            videt; et ideo in illa visione nos idem videbimus quod Deus videt, scilicet essentiam
            suam, sed non ita efficaciter.</p>
          <p xml:id="ta-l4d49q2-d1e256">Ad tertium dicendum, quod Dionysius ibi loquitur de cognitione qua Deum in via
            cognoscimus per aliquam formam creatam, qua intellectus noster formatur ad eum videndum.
            Sed, sicut dicit Augustinus, Deus omnem formam intellectus nostri subterfugit: quia
            quamcumque formam intellectus noster concipiat, illa forma non pertingit ad rationem
            divinae essentiae; et ideo ipse non potest esse pervius intellectui nostro; sed in hoc
            eum perfectissime cognoscimus in statu viae quod scimus eum esse super omne id quod
            intellectus noster concipere potest; et sic ei quasi ignoto conjungimur. Sed in patria
            id ipsum per formam quae est essentia sua, videbimus, et conjungemur ei quasi noto.</p>
          <p xml:id="ta-l4d49q2-d1e259">Ad quartum dicendum, quod Deus est lux, ut dicitur 1 Joan. 1. Lumen autem est impressio
            lucis in aliquo illuminato; et quia essentia divina est alterius modi quam omnis
            similitudo ipsius impressa in intellectu, ideo dicit, quod tenebrae divinae operiuntur
            omni lumini, quia scilicet essentia divina, quam tenebras vocat, propter claritatis
            excessum manet non demonstrata per impressionem intellectus nostri; et per hoc sequitur
            quod abscondatur omni cognitioni; et ita quicumque videntium Deum aliquid mente
            concipit, hic non est Deus, sed aliquid divinorum effectuum.</p>
          <p xml:id="ta-l4d49q2-d1e263">Ad quintum dicendum, quod claritas Dei quamvis excedat omnem formam qua nunc
            intellectus formatur, non tamen excedit ipsam essentiam divinam, quae erit quasi forma
            intellectus nostri in patria; et ideo licet nunc sit invisibilis, tamen tunc erit
            visibilis.</p>
          <p xml:id="ta-l4d49q2-d1e266">Ad sextum dicendum, quod quamvis finiti ad infinitum non possit esse proportio, quia
            excessus infiniti supra finitum non est determinatus; potest tamen esse inter ea
            proportionalitas quae est similitudo proportionum; sicut enim finitum aequatur alicui
            finito, ita infinito infinitum. Ad hoc autem quod aliquid totaliter cognoscatur,
            quandoque oportet esse proportionem inter cognoscens et cognitum; quia oportet virtutem
            cognoscentis adaequari cognoscibilitati rei cognitae; aequalitas autem proportio quaedam
            est. Sed quandoque cognoscibilitas rei excedit virtutem cognoscentis; sicut cum nos
            cognoscimus Deum, aut e converso, sicut cum ipse cognoscit creaturas; et tunc non
            oportet esse proportionem inter cognoscentem et cognitum, sed proportionalitatem tantum;
            ut scilicet sicut se habet cognoscens ad cognoscendum, ita se habeat cognoscibile ad hoc
            quod cognoscatur; et talis proportionalitas sufficit ad hoc quod infinitum cognoscatur a
            finito, et e converso. Vel dicendum, quod proportio secundum primam nominis
            institutionem significat habitudinem quantitatis ad quantitatem secundum aliquem
            determinatum excessum vel adaequationem; sed ulterius est translatum ad significandum
            omnem habitudinem cujuscumque ad aliud; et per hunc modum dicimus, quod materia debet
            esse proportionata ad formam; et hoc modo nihil prohibet intellectum nostrum, quamvis
            sit finitus, dici proportionatum ad videndum essentiam infinitam; non tamen ad
            comprehendendum eam, et hoc propter suam immensitatem.</p>
          <p xml:id="ta-l4d49q2-d1e269">Ad septimum dicendum, quod duplex est similitudo et distantia. Una secundum
            convenientiam in natura; et sic magis distat Deus ab intellectu creato quam
            intelligibile creatum a sensu. Alia secundum proportionalitatem; et sic est e converso,
            quia sensus non est proportionatus ad cognoscendum aliquod immateriale; sed intellectus
            est proportionatus ad cognoscendum quodcumque immateriale; et haec similitudo requiritur
            ad cognitionem, non autem prima; quia constat quod intellectus intelligens lapidem non
            est similis ei in naturali esse; sicut etiam visus apprehendit mel rubeum, et fel
            rubeum, quamvis non apprehendat mel dulce; mellis enim rubedo magis convenit cum felle
            inquantum est visibile, quam dulcedo mellis cum felle.</p>
          <p xml:id="ta-l4d49q2-d1e272">Ad octavum dicendum, quod in visione qua Deus per essentiam videbitur, ipsa divina
            essentia erit quasi forma intellectus quae intelligit; nec oportet quod efficiant unum
            secundum esse simpliciter, sed solum quod fiat unum quantum pertinet ad actum
            intelligendi, ut supra dictum est.</p>
          <p xml:id="ta-l4d49q2-d1e275">Ad nonum dicendum, quod dictum Avicennae quantum ad hoc non sustinemus, quia ei etiam
            ab aliis philosophis in hoc contradicitur; nisi forte velimus dicere, quod Avicenna
            intelligit de cognitione substantiarum separatarum, secundum quod cognoscuntur per
            habitus scientiarum speculativarum, et similitudinum rerum. Unde hoc introducit ad
            ostendendum quod scientia non est in nobis substantia, sed accidens. Et tamen divina
            essentia quamvis plus distet secundum proprietatem naturae suae ab intellectu nostro
            quam substantia Angeli; tamen plus habet de ratione intelligibilitatis, quia est actus
            purus, cui non admiscetur aliquid de potentia; quod non contingit in aliis substantiis
            separatis. Nec illa cognitio qua Deum per essentiam videbimus, ex parte ejus quod
            videbitur, erit in genere accidentis, sed solum quantum ad actum ipsius intelligentis,
            qui non erit ipsa substantia intelligentis vel intellecti.</p>
          <p xml:id="ta-l4d49q2-d1e278">Ad decimum dicendum, quod substantia separata a materia intelligit se et intelligit
            alia: et utroque modo potest verificari auctoritas inducta. Cum enim ipsa essentia
            substantiae separatae sit per seipsam intelligibilis in actu, eo quod est a materia
            separata, constat quod quando substantia separata intelligit se, omnino idem est
            intelligens et intellectum. Non enim intelligit se per aliquam intentionem abstractam a
            se, sicut nos intelligimus res materiales; et hic videtur esse intellectus philosophi in
            3 de anima, ut patet per Commentatorem ibidem. Secundum autem quod intelligit res alias,
            intellectum in actu fit unum cum intellectu in actu, inquantum forma intellecti fit
            forma intellectus, inquantum est intellectus in actu, non quod sit ipsamet essentia
            intellectus, ut Avicenna probat in 6 de naturalibus; quia essentia intellectus manet una
            sub duabus formis, secundum quod intelligit res duas successive, ad modum quo materia
            prima manet una sub diversis formis; unde etiam Commentator in 3 de anima, comparat
            intellectum possibilem quantum ad hoc materiae primae. Et sic nullo modo sequitur quod
            intellectus noster videns Deum, fiat ipsa essentia divina, sed quod ipsa essentia
            comparatur ad ipsum quasi perfectio et forma.</p>
          <p xml:id="ta-l4d49q2-d1e282">Ad undecimum dicendum, quod auctoritates illae et omnes similes sunt intelligendae de
            cognitione qua cognoscimus Deum in via, ratione prius posita.</p>
          <p xml:id="ta-l4d49q2-d1e285">Ad duodecimum dicendum, quod infinitum privative dictum, est ignotum, inquantum est
            hujusmodi; quia dicitur per remotionem complementi, a quo est cognitio rei; unde
            infinitum reducitur ad materiam subjectam privationi, ut patet in 3 Physic. Sed
            infinitum negative acceptum dicitur per remotionem materiae terminantis, quia forma
            etiam quodammodo terminatur per materiam; unde infinitum hoc modo de se maxime est
            cognoscibile; et hoc modo infinitus est Deus.</p>
          <p xml:id="ta-l4d49q2-d1e288">Ad tertiumdecimum dicendum, quod Augustinus loquitur de visione corporali, qua nunquam
            videbitur: quod patet ex hoc quod praemittitur: <quote xml:id="ta-l4d49q2-Qd1e290">sicut enim videntur visibilia
              ista quae nominantur, Deum nemo vidit unquam nec videre potest; et est natura
              invisibilis sicut et incorruptibilis</quote>. Sicut autem secundum suam naturam est
            maxime ens; ita et secundum se est maxime intelligibilis; sed quod a nobis quandoque non
            intelligatur, est ex defectu nostro; unde quod videatur postquam visus non fuit a nobis,
            non est ex mutatione sua, sed nostra.</p>
          <p xml:id="ta-l4d49q2-d1e294">Ad quartumdecimum dicendum, quod Deus in patria videbitur a sanctis sicuti est, si hoc
            referatur ad modum ipsius visi; videbitur enim a sanctis Deus habere illud modum quem
            habet; sed si referatur modus ad ipsum cognoscentem, non videbitur sicuti est, quia non
            erit tanta efficacia intellectus creati ad videndum, quanta efficacia divinae essentiae
            ad hoc quod intelligatur.</p>
          <p xml:id="ta-l4d49q2-d1e297">Ad quintumdecimum dicendum, quod medium in visione corporali et intellectuali invenitur
            triplex. Primum est medium sub quo videtur; et hoc est quod perficit visum ad videndum
            in generali, non determinans visum ad aliquod speciale objectum, sicut se habet lumen
            corporale ad visum corporalem, et lumen intellectus agentis ad intellectum possibilem.
            Secundum est medium quo videtur; et hoc est forma visibilis qua determinatur uterque
            visus ad speciale objectum, sicut per formam lapidis ad cognoscendum lapidem. Tertium
            est medium in quo videtur; et hoc est id per cujus inspectionem ducitur visus in aliam
            rem, sicut inspiciendo speculum ducitur in ea quae in speculo repraesentantur, et
            videndo imaginem ducitur in imaginatum; et sic etiam intellectus per cognitionem
            effectus ducitur in causam, vel e converso. In visione igitur patriae non erit tertium
            medium, ut scilicet Deus per species aliorum cognoscatur, sicut nunc cognoscitur,
            ratione cujus dicimur nunc videre in speculo; nec erit ibi secundum medium, quia ipsa
            essentia divina erit qua intellectus noster videbit Deum, ut ex dictis patet; sed erit
            ibi tantum primum medium, quod elevabit intellectum nostrum ad hoc quod possit conjungi
            essentiae increatae modo praedicto. Sed ab hoc medio non dicitur cognitio mediata, quia
            non cadit inter cognoscentem et rem cognitam, sed est illud quod dat cognoscenti vim
            cognoscendi.</p>
          <p xml:id="ta-l4d49q2-d1e300">Ad sextumdecimum dicendum, quod creaturae corporales non dicuntur immediate videri,
            nisi quando id quod in eis est conjungibile visui, ei conjungitur: non sunt autem
            conjungibiles per essentiam suam ratione materialitatis; et ideo tunc immediate videntur
            quando eorum similitudo intellectui conjungitur; sed Deus per essentiam conjungibilis
            est intellectui; unde non immediate videretur, nisi essentia sua conjungeretur
            intellectui; et haec visio immediata dicitur visio faciei. Et praeterea similitudo rei
            corporalis recipitur in visu secundum eamdem rationem qua est in re, licet non secundum
            eumdem modum essendi; et ideo similitudo illa ducit in illam rem directe. Non autem
            potest hoc modo ducere aliqua similitudo intellectum nostrum in Deum, ut ex dictis
            patet; et propter hoc non est simile.</p>

        </div>
        <div xml:id="ta-l4d49q2-Dd1e304" type="articulus">
          <head xml:id="ta-l4d49q2-Hd1e306">Articulus 2</head>

          <head xml:id="ta-l4d49q2-Hd1e309" type="question-title">Utrum sancti post resurrectionem Deum corporalibus oculis
            videbunt</head>

          <p xml:id="ta-l4d49q2-d1e312">Ad secundum sic proceditur. Videtur quod sancti post resurrectionem Deum corporalibus
            oculis videbunt. Oculus enim glorificatus majoris erit virtutis quam aliquis oculus non
            glorificatus. Sed beatus Job oculo suo Deum videbit: Job 42, 5: <quote xml:id="ta-l4d49q2-Qd1e314">auditu auris
              audivi te, nunc autem oculus meus videt te</quote>. Ergo multo fortius oculus
            glorificatus Deum per essentiam videre poterit.</p>
          <p xml:id="ta-l4d49q2-d1e318">Praeterea, Job 19, 26: <quote xml:id="ta-l4d49q2-Qd1e320">in carne mea videbo Deum salvatorem meum</quote>. Ergo
            videtur quod corporalibus oculis Deus in patria videbitur.</p>
          <p xml:id="ta-l4d49q2-d1e324">Praeterea, Augustinus, 12 de Civ. Dei, loquens de visu oculorum glorificatorum, sic
            dicit: <quote xml:id="ta-l4d49q2-Qd1e326">vis praepollentior oculorum erit illorum, non ut acrius videant quam
              quidam perhibentur videre serpentes vel aquilae (quantalibet enim acrimonia cernendi
              eadem animalia vigeant, nihil aliud possunt videre quam corpora); sed ut videant et
              incorporalia</quote>. Quaecumque autem potentia cognoscitiva est incorporalium, potest
            elevari ad videndum Deum. Ergo oculi gloriosi Deum videre poterunt.</p>
          <p xml:id="ta-l4d49q2-d1e331">Praeterea, quae est differentia corporalium ad incorporalia, eadem est e converso. Sed
            oculus incorporeus potest corporaliter videre. Ergo oculus corporeus potest videre
            incorporalia, et sic idem quod prius.</p>
          <p xml:id="ta-l4d49q2-d1e334">Praeterea, Gregorius in 5 Moral., super illud Job 4: <quote xml:id="ta-l4d49q2-Qd1e336">stetit quidam cujus non
              cognoscebam vultum</quote> etc., sic dicit: <quote xml:id="ta-l4d49q2-Qd1e339">homo qui si praeceptum servare
              voluisset, etiam carne spiritualis futurus fuerat, factus est peccando et mente
              carnalis</quote>. Sed ex hoc quod est mente factus carnalis, ut ibidem dicitur, solum
            ea cogitat quae ad animum per corporum imagines trahit. Ergo etiam quando carne
            spiritualis erit, quod post resurrectionem sanctis promittitur, etiam carne spiritualia
            videre poterit; et sic idem quod prius.</p>
          <p xml:id="ta-l4d49q2-d1e343">Praeterea, homo solo Deo potest beatificari. Beatificabitur autem non solum quantum ad
            animam, sed etiam quantum ad corpus. Ergo non solum intellectu, sed etiam carne Deum
            videre poterit.</p>
          <p xml:id="ta-l4d49q2-d1e346">Praeterea, sicut Deus est praesens per essentiam suam in intellectu, ita etiam erit
            praesens in sensu, quia <quote source="http://scta.info/resource/Icor15_28@20-22">erit omnia in omnibus</quote>, ut dicitur 1 Cor. 15. Sed videbitur ab
            intellectu ex hoc quod sua essentia ei conjungitur, ut supra dictum est. Ergo poterit
            etiam a sensu videri.</p>
          <p xml:id="ta-l4d49q2-d1e349">Sed contra est quod Ambrosius dicit super Lucam: <quote xml:id="ta-l4d49q2-Qd1e351">nec corporalibus oculis Deus
              quaeritur, nec circumscribitur visu, nec tactu tenetur</quote>. Ergo nullo modo
            corporali sensu Deus videbitur.</p>
          <p xml:id="ta-l4d49q2-d1e355">Praeterea, Hieronymus dicit: <quote xml:id="ta-l4d49q2-Qd1e357">non solum deitatem patris, sed nec filii nec
              spiritus sancti, oculi carnis possunt aspicere, sed oculi mentis, de quibus dicitur:
              beati mundo corde</quote> et cetera.</p>
          <p xml:id="ta-l4d49q2-d1e362">Praeterea, idem Hieronymus dicit: <quote xml:id="ta-l4d49q2-Qd1e364">res incorporales corporalibus oculis non
              videntur</quote>. Sed Deus est maxime incorporalis. Ergo et cetera.</p>
          <p xml:id="ta-l4d49q2-d1e368">Praeterea, Augustinus in Lib. de videndo Deum, dicit: <quote xml:id="ta-l4d49q2-Qd1e370">Deum nemo vidit unquam,
              vel in hac vita, sicuti ipse est, vel in Angelorum vita, sicut visibilia ista quae
              corporali visione cernuntur</quote>. Vita autem Angelorum dicitur vita beata, in qua
            resurgentes vivent. Ergo et cetera.</p>
          <p xml:id="ta-l4d49q2-d1e374">Praeterea, secundum hoc homo dicitur factus ad imaginem Dei, quod Deum conspicere
            potest, ut Augustinus dicit. Sed homo est ad imaginem non secundum carnem, sed secundum
            mentem. Ergo mente, et non carne, Deum videbit.</p>
          <p xml:id="ta-l4d49q2-d1e377">Respondeo dicendum, quod sensu corporali aliquid sentitur dupliciter: uno modo per se,
            alio modo per accidens. Per se quidem sentitur illud quod per se passionem sensui
            corporali inferre potest. Per se autem potest aliquid passionem inferre aut sensui
            inquantum est sensus, aut huic sensui inquantum est hic sensus. Quod autem hoc secundo
            modo infert per se passionem sensui, dicitur sensibile proprium; sicut color respectu
            visus, et sonus respectu auditus. Quia autem sensus inquantum est sensus, utitur organo
            corporali, non potest in eo aliquid recipi nisi corporaliter; cum omne quod recipitur in
            aliquo, sit in eo per modum recipientis; et ideo omnia sensibilia inferunt passionem
            sensui inquantum est sensus, secundum quod habent magnitudinem; et ideo magnitudo, et
            omnia consequentia, ut motus et quies et numerus, et hujusmodi, dicuntur sensibilia
            communia per se tantum. Per accidens autem sentitur illud quod non infert passionem
            sensui neque inquantum est sensus, neque inquantum est hic sensus; sed conjungitur his
            quae per se sensui inferunt passionem; sicut Socrates, et filius Diarii, et amicus, et
            alia hujusmodi: quae per se cognoscuntur in universali intellectu; in particulari autem
            in virtute cogitativa in homine, aestimativa autem in aliis animalibus. Hujusmodi autem
            tunc sensus exterior dicitur sentire, quamvis per accidens, quando ex eo quod per se
            sentitur, vis apprehensiva, cujus est illud cognitum per se cognoscere, statim sine
            dubitatione et discursu apprehendit; sicut videmus aliquem vivere ex hoc quod loquitur.
            Quando autem aliter se habet, non dicitur illud sensus videre, etiam per accidens. Dico
            ergo, quod Deus nullo modo potest videri visu corporali, aut aliquo alio sensu sentiri,
            sicut per se visibile, nec hic nec in patria; quia si a sensu removeatur id quod
            convenit sensui inquantum est sensus, non erit sensus; et similiter si a visu removeatur
            id quod est visus inquantum est visus, non erit visus. Cum ergo sensus, inquantum est
            sensus, percipiat magnitudinem; et visus, inquantum est talis sensus, percipiat colorem;
            impossibile est quod visus percipiat aliquid quod non est color nec magnitudo, nisi
            sensus diceretur aequivoce. Cum ergo visus et sensus sit futurus idem specie in corpore
            glorioso, non poterit esse quod divinam essentiam videat sicut visibile per se; videbit
            autem eam sicut visibile per accidens, dum ex una parte visus corporalis tantam gloriam
            Dei inspiciet in corporibus, et praecipue gloriosis, et maxime in corpore Christi, et ex
            parte alia intellectus tam clare videbit Deum, quod in rebus corporaliter visis Deus
            percipietur, sicut in locutione percipitur vita: quamvis enim tunc intellectus noster
            non videat Deum ex creaturis, tamen videbit eum in creaturis corporaliter visis. Et hunc
            modum quo Deus corporaliter possit videri, ponit Augustinus in fine de Civ. Dei, ut
            patet verba ejus intuenti; dicit enim sic: <quote xml:id="ta-l4d49q2-Qd1e379">valde credibile est sic nos visuros
              mundana tunc corpora caeli novi vel terrae, ut Deum ubique praesentem et universa
              corpora gubernantem clarissima perspicuitate videamus; non sicut nunc invisibilia Dei
              per ea quae facta sunt, intellecta conspiciuntur; sed sicut homines mox ut aspicimus,
              non credimus vivere, sed videmus</quote>.</p>
          <p xml:id="ta-l4d49q2-d1e383">Ad primum ergo dicendum, quod verbum <ref xml:id="ta-l4d49q2-Rd1e378" target="http://scta.info/resource/iob42_5@5-10">illud Job</ref> intelligitur de oculo spirituali, de quo
            dicit apostolus Ephes. 1, 18: <quote xml:id="ta-l4d49q2-Qd1e385" source="http://scta.info/resource/eph1_18@1-4">illuminatos habere oculos cordis
            vestri</quote>.</p>
          <p xml:id="ta-l4d49q2-d1e389">Ad secundum dicendum, quod illa auctoritas non intelligitur quod per oculos carnis Deum
            simus visuri, sed quia in carne existentes Deum videbimus.</p>
          <p xml:id="ta-l4d49q2-d1e393">Ad tertium dicendum, quod Augustinus loquitur inquirendo in verbis illis, et sub
            conditione; quod patet ex hoc quod praemittitur: <quote xml:id="ta-l4d49q2-Qd1e395">longe itaque alterius potentiae
              erunt, si per eos videbitur incorporea illa natura</quote>; et postea subdit:
              <quote xml:id="ta-l4d49q2-Qd1e398">vis itaque</quote> etc., et postmodum determinat, ut dictum est.</p>
          <p xml:id="ta-l4d49q2-d1e402">Ad quartum dicendum, quod omnis cognitio fit per aliquam abstractionem a materia; et
            ideo quanto forma corporalis magis abstrahitur a materia, magis est cognitionis
            principium; et inde est quod forma in materia existens nullo modo est cognitionis
            principium; in sensu autem aliquo modo, prout a materia separatur; et in intellectu
            nostro adhuc melius; et ideo oculus spiritualis, a quo removetur impedimentum
            cognitionis, potest videre rem corporalem; non autem sequitur quod oculus corporalis, in
            quo deficit vis cognoscitiva, secundum quod participat de materia, possit cognoscere
            perfecte cognoscibilia quae sunt incorporea.</p>
          <p xml:id="ta-l4d49q2-d1e405">Ad quintum dicendum, quod quamvis mens facta carnalis non possit cogitare nisi accepta
            a sensibus, tamen cogitat ea immaterialiter: et similiter oportet quod visus illud quod
            apprehendit, semper apprehendat corporaliter; unde non potest cognoscere illa quae
            corporaliter apprehendi non possunt.</p>
          <p xml:id="ta-l4d49q2-d1e408">Ad sextum dicendum, quod beatitudo est perfectio hominis inquantum est homo; et quia
            homo non habet quod sit homo ex corpore, sed magis ex anima, corpus autem est de
            essentia hominis inquantum est perfectum per animam; ideo beatitudo hominis non
            consistit principaliter nisi in actu animae, et ex ea derivatur ad corpus per quamdam
            redundantiam, sicut patet ex his quae dicta sunt 44 dist. quaest. 2, art. 4, in corp.
            Quaedam tamen beatitudo corporis nostri erit, inquantum Deum videbit in sensibilibus
            creaturis, et praecipue in corpore Christi.</p>
          <p xml:id="ta-l4d49q2-d1e411">Ad septimum dicendum, quod intellectus est perceptivus spiritualium, non autem visus
            incorporalium; et ideo intellectus poterit cognoscere divinam essentiam sibi conjunctam,
            non autem visus incorporalia.</p>

        </div>
        <div xml:id="ta-l4d49q2-Dd1e415" type="articulus">
          <head xml:id="ta-l4d49q2-Hd1e417">Articulus 3</head>

          <head xml:id="ta-l4d49q2-Hd1e420" type="question-title">Utrum sancti in patria videndo Deum, eum comprehendant</head>

          <p xml:id="ta-l4d49q2-d1e423">Ad tertium sic proceditur. Videtur quod sancti in patria videndo Deum, eum
            comprehendant. 1 Corinth. 9, 24: <quote xml:id="ta-l4d49q2-Qd1e425">sic currite ut comprehendatis</quote>. Cursus
            autem est ad praemium. Ergo comprehensio Dei est praemium virtutis, quod sanctis
            reddetur.</p>
          <p xml:id="ta-l4d49q2-d1e429">Praeterea, Augustinus dicit in Lib. de videndo Deum: <quote xml:id="ta-l4d49q2-Qd1e431">totum comprehenditur
              videndo, quod ita videtur, ut nihil ipsius lateat videntem</quote>. Sed si Deus
            videtur ab aliquo, nihil ipsius latet videntem: quia cum sit simplex, non potest esse
            quod aliquid ejus videatur, et aliquid lateat. Ergo Deus a quolibet ipsum vidente
            comprehenditur.</p>
          <p xml:id="ta-l4d49q2-d1e435">Praeterea, omne quod totum et totaliter videtur, comprehenditur. Sed Deus a videntibus
            essentiam suam totus videtur, et totaliter; quia totus Deus non est nisi ejus essentia;
            quilibet etiam ejus modus est ejus essentia: nec potest essentia ejus videri, nisi ipse
            totus, et totaliter, videatur. Ergo ab omnibus essentiam suam videntibus
            comprehenditur.</p>
          <p xml:id="ta-l4d49q2-d1e439">Praeterea, sicut dicitur in 3 de anima, intellectus eodem modo intelligit se et alia.
            Sed, sicut dicit Augustinus in Lib. 83 quaest., omne quod se intelligit, comprehendit
            se. Ergo omne quod intelligit aliud, comprehendit ipsum. Sed quilibet videns essentiam
            divinam, intelligit ipsam. Ergo comprehendit eam.</p>
          <p xml:id="ta-l4d49q2-d1e442">Praeterea, omne illud de quo cognoscitur quid est, comprehenditur; quia hoc cognoscitur
            quasi per suam definitionem: comprehenditur autem cujus fines circumspici possunt, ut
            dicit Augustinus in Lib. de videndo Deum. Sed omne illud cujus essentia videtur,
            cognoscitur de eo quid est. Ergo quilibet essentiam Dei videns, comprehendit ipsum.</p>
          <p xml:id="ta-l4d49q2-d1e445">Praeterea, quantitas actionis est secundum quantitatem formae, quae est actionis
            principium; secundum enim quantitatem caloris est quantitas calefactionis. Sed forma,
            quae est cognitionis principium, est id quo cognoscens cognoscit. Ergo secundum modum
            ejus quo cognoscitur, est modus cognitionis. Sed illud quo cognoscitur Deus, non est
            aliud quam eius essentia, ut dictum est supra, haec autem infinita est. Ergo et visio
            infinita; ergo ea potest divina essentia comprehendi, quamvis sit infinita.</p>
          <p xml:id="ta-l4d49q2-d1e448">Praeterea, si essentia divina non potest comprehendi, hoc non est nisi propter excessum
            claritatis ipsius. Sed excessus cognoscibilis impedit cognitionem, inquantum corrumpit
            potentiam cognoscitivam; quod accidit tantum in sensu, non autem in intellectu, ut patet
            ex hoc quod dicitur in 3 de anima, quod qui intelligit maxima, non minus potest
            intelligere minima, sed magis; cujus contrarium in sensu accidit. Cum ergo divina
            essentia non videatur nisi per intellectum, ut dictum est, videtur quod excessus divinae
            claritatis comprehensionem divinae essentiae non impediat.</p>
          <p xml:id="ta-l4d49q2-d1e451">Praeterea, essentia divina comprehensibilis est ab aliquo intellectu; quia ipse Deus
            seipsum comprehendit. Si ergo ab intellectu humano non possit comprehendi, hoc erit
            propter defectum intellectus. Sed lumen gloriae aufert omnem defectum intellectus; cum
            etiam per gloriam auferatur omnis corporis defectus. Ergo illi qui in lumine gloriae
            videbunt Deum, comprehendent ipsum.</p>
          <p xml:id="ta-l4d49q2-d1e454">Sed contra est quod Augustinus dicit in Lib. de videndo Deum: <quote xml:id="ta-l4d49q2-Qd1e456">Dei plenitudinem
              non solum oculis corporis, sed nec ipsa mente quisquam aliquando
            comprehendit</quote>.</p>
          <p xml:id="ta-l4d49q2-d1e461">Praeterea, sicut dicit Augustinus in Lib. 83 quaest., quod comprehendit se, finitum est
            sibi. Ergo quod comprehendit aliud, illud finitum est ei. Sed Deus non potest esse
            finitus alicui intellectui creato. Ergo nullus intellectus creatus potest Deum
            comprehendere.</p>
          <p xml:id="ta-l4d49q2-d1e464">Praeterea, Damascenus dicit in 1 Lib.: <quote xml:id="ta-l4d49q2-Qd1e466">quoniam incomprehensibilis est Dei
              substantia, his qui divinae credunt Scripturae, non dubium est</quote>.</p>
          <p xml:id="ta-l4d49q2-d1e470">Praeterea, omne quod comprehendit aliquid, vel est majus vel aequale illi. Sed
            intellectus creatus non potest esse major Deo, nec aequalis. Ergo non potest ipsum
            comprehendere.</p>
          <p xml:id="ta-l4d49q2-d1e473">Respondeo dicendum, quod comprehendere dicitur quasi simul prendere, idest capere; et
            ideo illud proprie comprehenditur quod simul capitur, idest cum omnibus quae ejus sunt.
            Unde oportet quod omne comprehensum includatur in comprehendente; includitur autem
            proprie contentum in continente; et ideo oportet comprehensum contineri in
            comprehendente. Sicut autem dicitur corporaliter aliquid in altero contineri, quia non
            excedit continens ex ulla parte secundum quantitatem dimensivam, ut vinum in dolio; ita
            dicitur contineri aliquid ab aliquo spiritualiter, quod substat virtuti ejus, et in
            nullo excedit ipsum. Et ideo tunc dicitur aliquid per cognitionem comprehendi, quando
            cognitum stat sub actu virtutis cognoscitivae, et non excedit ipsam. Excessus autem
            omnis est secundum aliquam quantitatem. Secundum hanc autem quantitatem dicitur
            cognoscibile excedere potentiam cognoscitivam, secundum quam cognoscibile est ab ipsa.
            Sensibile autem cognoscitur et secundum quantitatem dimensivam, propter hoc quod sensus
            in cognoscendo utitur organo corporali, ratione cujus cognoscit sensibilia omnia quae
            reducuntur ad quantitatem dimensivam; et secundum quantitatem virtualem, ut patet in
            sensibilibus propriis, quae qualitates sunt; et ideo etiam comprehensio sensus impeditur
            et propter excessum quantitatis dimensivae, sicut impeditur ne comprehendat totam
            terram; et propter excessum quantitatis virtualis, sicut impeditur ne comprehendat
            claritatem solis: quia non est tanta virtus oculi ad cognoscendum, quanta claritas solis
            quae est cognoscibilis. Intelligibile autem non cognoscitur ab intellectu sub ratione
            quantitatis dimensivae nisi per accidens, inquantum scilicet accipit a sensu; ex quo
            sequitur quod intelligat cum continuo; et secundum hoc intellectus impeditur a
            comprehensione intelligibilis propter excessum quantitatis; sicut impeditur a
            comprehensione lineae vel numeri infiniti. Sed per se loquendo, intelligibile comparatur
            ad intellectum secundum rationem quantitatis virtualis, eo quod proprium objectum
            intellectus est quid; et ideo in his quae sunt separata a sensu, non impeditur
            comprehensio intellectus nisi per excessum quantitatis virtualis; et hoc est quando
            intelligibile plus est cognoscibile quam intellectus cognoscere possit vel cognoscat.
            Sicut ille qui scit hanc conclusionem, triangulus habet tres, per probabilem rationem,
            quia scilicet ita communiter dicitur, non comprehendit ipsam: non quia partem ejus
            videat et partem non videat; sed quia modus quo cognoscit, deficit a modo quo est
            cognoscibilis per demonstrationem. Essentia autem divina est cognoscibilis per veritatem
            suam; intellectus autem est cognoscitivus per lumen intellectuale quod est in ipso.
            Veritas autem divinae essentiae excedit lumen quodcumque intellectus creati; et ideo
            impossibile est quod videat Deum ita perfecte sicut est visibilis; et ex hoc sequitur
            quod nullus intellectus creatus Deum comprehendere possit.</p>
          <p xml:id="ta-l4d49q2-d1e476">Ad primum ergo dicendum, quod apostolus loquitur de comprehensione gloriae, qua
            scilicet fit ut anima capiat in se omne illud quod ad perfectionem gloriae pertinet; et
            secundum hoc dicitur gloriam comprehendere, quamvis nunquam essentiam intellectu
            comprehendat. Vel comprehensio ibi dicitur ipsa perventio ad habendum Deum, secundum
            quod spei dicitur comprehensio succedere.</p>
          <p xml:id="ta-l4d49q2-d1e479">Ad secundum dicendum, quod Augustinus duo ponit in definitione comprehensionis; quorum
            uno excluditur excessus cognoscibilis supra virtutem cognoscentis, quae est secundum
            quantitatem dimensivam; et quantum ad hoc dicit: <quote xml:id="ta-l4d49q2-Qd1e481">quod ita videtur ut nihil ejus
              lateat videntem</quote>; alio autem excluditur excessus secundum quantitatem virtutis;
            et quantum ad hoc dicit: <quote xml:id="ta-l4d49q2-Qd1e484">aut cujus fines circumspici possunt</quote>; tunc enim
            fines rei circumspiciuntur quando videns pervenit ad finem visionis perfecte
            videndo.</p>
          <p xml:id="ta-l4d49q2-d1e489">Ad tertium dicendum, quod totam essentiam divinam sancti videbunt in patria, sed non
            totaliter; non ita quod aliquis modus sit in Deo quem non videant, vel aliquis modus sit
            intellectus ipsorum qui non convertatur ad Deum; sed quia modus quo convertuntur ad Deum
            cognoscendum, non est aequalis modo quo Deus est cognoscibilis; et haec inaequalitas
            ostenditur cum dicitur, quod divina essentia non totaliter videbitur; hoc enim adverbium
            totaliter neque dicit modum videntis absolute, neque modum absolute rei visae; sed modum
            videntis per comparationem ad rem visam: hoc enim adverbium determinat ipsam visionem,
            secundum quam comparatur videns ad visum.</p>
          <p xml:id="ta-l4d49q2-d1e492">Ad quartum dicendum, quod quando aliquid intelligit se, idem est modus cognoscentis et
            cogniti; et ideo si intelligit se, comprehendit se. Non est autem idem modus
            cognoscentis et cogniti quando intellectus intelligit aliud; et ideo non est simile.</p>
          <p xml:id="ta-l4d49q2-d1e495">Ad quintum dicendum, quod eodem modo aliquis cognoscit quid est res quo cognoscit
            essentiam rei, cum ipsa essentia sit quidditas rei; et ideo ille solus comprehendit quid
            est res, qui comprehendit essentiam; unde sicut sancti videbunt essentiam divinam, sed
            non comprehendent ipsam; ita videbunt quid est Deus, sed non comprehendent; et ita non
            videbitur Deus ab eis sicut videtur res per suam definitionem, cujus essentia
            comprehenditur.</p>
          <p xml:id="ta-l4d49q2-d1e498">Ad sextum dicendum, quod actio non attribuitur formae tantum, quae est principium
            actionis, sed composito; sicut calefactio calido, non calori tantum; et ideo actionem
            oportet mensurare non solum secundum formam, quae est principium actionis, sed etiam
            secundum subjectum formae. Sed forma quae non est per se subsistens, non habet alium
            modum a modo subjecti, quia non habet esse nisi inquantum est actus talis subjecti; et
            ideo mensura formae est mensura compositi; sed forma quae est per se subsistens, habet
            aliquem modum inquantum est res quaedam subsistens, et quemdam modum, secundum quod est
            actus talis subjecti; et hic modus accipitur secundum mensuram qua perfectibile
            pertingit ut perficiat tali forma; et ex hoc modo mensuratur actio. Essentia autem
            divina est per se subsistens; et ideo visio quae per eam fit in intellectu creato, non
            mensuratur secundum modum infinitum, qui est ipsius essentiae secundum se, sed secundum
            modum quo intellectus pertingit ad hoc quod per ipsam perficiatur. Ad hoc autem
            pertingit, inquantum ei conjungitur per lumen gloriae, quod est finitum; et ideo finita
            est ex parte videntis.</p>
          <p xml:id="ta-l4d49q2-d1e501">Ad septimum dicendum, quod claritas Dei dicitur veritas suae essentiae, per quam
            cognoscibilis est, sicut sol per suam claritatem; et quamvis non impediat
            comprehensionem per corruptionem intellectus, impedit tamen ex ipso excessu; quia non
            potest contingere quod intellectus creatus pertingat ad cognoscendum ita perfecte
            divinam essentiam sicut cognoscibilis est.</p>
          <p xml:id="ta-l4d49q2-d1e504">Ad octavum dicendum, quod gloria perficit naturam, et non destruit; et ideo
            imperfectionem, quae est de ratione naturae, lumen gloriae non tollit, sicut hoc quod
            est ex nihilo esse; ex hoc autem ipso intellectus creatus deficit a possibilitate
            comprehensionis; et ideo nec per lumen gloriae ad comprehensionem pervenire potest.</p>

        </div>
        <div xml:id="ta-l4d49q2-Dd1e509" type="articulus">
          <head xml:id="ta-l4d49q2-Hd1e511">Articulus 4</head>

          <head xml:id="ta-l4d49q2-Hd1e514" type="question-title">Utrum eorum qui vident Deum per essentiam, unus alio videat
            perfectius</head>

          <p xml:id="ta-l4d49q2-d1e517">Ad quartum sic proceditur. Videtur quod eorum qui vident Deum per essentiam, unus alio
            non videat perfectius. Quia, ut dicit Augustinus in Lib. 83 qq., eamdem rem non potest
            unus alio magis intelligere. Sed divina essentia non videbitur nisi per intellectum.
            Ergo unus alio non videbit plenius.</p>
          <p xml:id="ta-l4d49q2-d1e520">Praeterea, tanto aliquid perfectius videtur, quanto expressior similitudo rei in se fit
            in vidente. Sed non erit expressior similitudo qua Deus videatur in uno quam in alio
            eorum qui Deum per essentiam vident; quia eadem essentia est in omnibus. Ergo unus alio
            non melius videbit.</p>
          <p xml:id="ta-l4d49q2-d1e523">Praeterea, ille melius videt a quo magis removentur impedimenta visionis. Sed in nullo
            remanebit aliquod visionis impedimentum. Ergo omnes aequaliter videbunt.</p>
          <p xml:id="ta-l4d49q2-d1e527">Praeterea, omnes sancti videbunt Deum sicut est; 1 Joan. 3. Sed non potest melius
            videri quam sit. Ergo unus alio non melius videbit.</p>
          <p xml:id="ta-l4d49q2-d1e530">Praeterea, optimus modus cognoscendi Deum est quo videtur per essentiam. Sed optimo non
            potest esse melius. Ergo videntium Deum per essentiam unus alio melius non videt.</p>
          <p xml:id="ta-l4d49q2-d1e533">Sed contra, homines assumuntur ad sortes Angelorum. Sed superiores Angeli Deum clarius
            vident quam inferiores, ut patet per Dionysium in Caelest. Hierar. Ergo et hominum in
            gloria quidam aliis clarius videbunt.</p>
          <p xml:id="ta-l4d49q2-d1e536">Praeterea, in visione Dei consistit essentialiter hominis beatitudo. Sed quidam aliis
            beatiores erunt, ut supra dictum est. Ergo quidam aliis clarius videbunt.</p>
          <p xml:id="ta-l4d49q2-d1e539">Praeterea, in lumine gloriae Deus a sanctis videbitur, sicut dicitur in Psal. 35, 10:
              <quote xml:id="ta-l4d49q2-Qd1e541">in lumine tuo videbimus lumen</quote>. Sed quidam aliis majori lumine
            replebuntur. Sicut enim stella differt a stella in claritate, sic erit resurrectio
            mortuorum, ut dicitur 1 Corinth. 15. Claritas autem corporis claritatem indicabit
            mentis. Ergo quidam clarius videbunt Deum.</p>
          <p xml:id="ta-l4d49q2-d1e545">Respondeo dicendum, quod cum principium actionis sit forma qua agitur, oportet ex parte
            ejus sumi actionis mensuram; aliter autem in formis subsistentibus quam in aliis formis,
            ut prius dictum est. In aliis enim formis est quantitas fortitudinis in actione secundum
            quantitatem ejus quod receptum est de forma in subjecto, ut de calore in calido; in
            formis autem subsistentibus, secundum quod subjectum subditur formae magis vel minus.
            Potentia autem cognoscitiva subditur formae qua cognoscit, secundum hoc quod habet
            virtutem cognoscendi. Illud enim quod facit visum potentem ad videndum est quod facit
            eum receptivum similitudinis coloris. Sicut autem intellectus possibilis per lumen
            naturale intellectus agentis fit cognoscitivus naturalium cognoscibilium, ita per lumen
            gloriae superadditum fit visivus divinae essentiae; unde secundum quantitatem recepti
            luminis accipitur modus quo substat intellectus noster essentiae divinae ut formae
            intelligibili; et per consequens modus perfectionis in operatione, cujus talis forma est
            principium, scilicet in visione Dei per essentiam; et ideo, cum quidam sancti aliis
            majori lumine gloriae repleantur, quidam aliis clarius videbunt.</p>
          <p xml:id="ta-l4d49q2-d1e549">Ad primum ergo dicendum, quod unus alio non potest aliquid idem magis intelligere, si
            ly magis importat modum qui est ex parte intellecti. Non enim potest esse ut aliquis
            intelligat rem, nisi intelligendo rem habere illum modum quem habet; si enim alium modum
            rei attribuat, errat, et non intelligit; et sic intelligit Augustinus. Sed si ly magis
            dicat modum qui est ex parte intelligentis, sic unus alio melius potest intelligere,
            inquantum est limpidior ejus cognitio de uno et eodem cognoscibili.</p>
          <p xml:id="ta-l4d49q2-d1e552">Ad secundum dicendum, quod quamvis in intellectu unius sancti non sit expressior
            similitudo Dei qua ipsum cognoscit, quam in alio, quia quilibet per essentiam suam Deum
            videt: tamen intellectus unius perfectius substat formae qua intelligit, quam
            intellectus alterius; et ita unus alio perfectius intelligit.</p>
          <p xml:id="ta-l4d49q2-d1e555">Ad tertium dicendum, quod intensio secundum quam aliquid dicitur magis et minus, non
            solum causatur per recessum a contrario, sed etiam per accessum ad terminum; sicut patet
            in intensione lucis corporalis; et sic etiam lumen spirituale intenditur in uno beatorum
            magis quam in alio per majorem assimilationem ad Deum, quamvis in nullo inveniatur
            aliquid contrarium illi lumini.</p>
          <p xml:id="ta-l4d49q2-d1e558">Ad quartum dicendum, quod cum dicitur, <quote xml:id="ta-l4d49q2-Qd1e560">omnes sancti videbunt Deum sicut
              est</quote>, ly sicut importat modum qui est ex parte visi, non qui sit ex parte
            videntis. Quilibet enim videbit Deum esse eo modo quo est; sed tamen modus videntis non
            erit aequalis modo rei visae, sed in infinitum distans; et ita modus unius videntis
            potest esse minus distans quam modus alterius.</p>
          <p xml:id="ta-l4d49q2-d1e564">Ad quintum dicendum, quod videre Deum per essentiam est perfectissimus modus
            cognoscendi Deum secundum genus; sed tamen in hoc genere potest majus et minus inveniri;
            sicut ignis est subtilissimus corporum specie; et tamen unus ignis alio subtilior
            invenitur.</p>

        </div>
        <div xml:id="ta-l4d49q2-Dd1e568" type="articulus">
          <head xml:id="ta-l4d49q2-Hd1e570">Articulus 5</head>

          <head xml:id="ta-l4d49q2-Hd1e573" type="question-title">Utrum sancti videntes Deum per essentiam, omnia videant quae
            Deus in seipso videt</head>

          <p xml:id="ta-l4d49q2-d1e576">Ad quintum sic proceditur. Videtur quod sancti videntes Deum per essentiam, omnia
            videant quae Deus in seipso videt. Quia, ut dicit Isidorus in Lib. de summo bono, Angeli
            in verbo Dei omnia sciunt antequam fiant. Sed sancti Angelis aequales erunt, ut patet
            Matth. 22. Ergo et sancti videndo Deum omnia videbunt.</p>
          <p xml:id="ta-l4d49q2-d1e579">Praeterea, Gregorius dicit: <quote xml:id="ta-l4d49q2-Qd1e581">quia illic omnes communi claritate Deum conspiciunt,
              quid est quod ibi nesciant, ubi scientem omnia sciunt?</quote> Loquitur autem de
            beatis qui vident Deum per essentiam. Ergo qui videt Deum per essentiam, omnia
            cognoscit.</p>
          <p xml:id="ta-l4d49q2-d1e585">Praeterea, sicut dicitur in 3 de anima, intellectus, cum intelligit maxima, magis
            intelligere potest et minima. Sed maximum intelligibile est Deus. Ergo maxime auget
            virtutem intellectus in intelligendo; ergo intellectus Deum videns, omnia
            intelligit.</p>
          <p xml:id="ta-l4d49q2-d1e589">Praeterea, intellectus non impeditur ab intelligendo aliquid, nisi inquantum illud
            superat ipsum. Sed intellectum Deum videntem nulla creatura superat: quia, ut dicit
            Gregorius in 2 Dial., <quote xml:id="ta-l4d49q2-Qd1e591">animae videnti creatorem angusta fit omnis
            creatura</quote>. Ergo videntes Deum per essentiam omnia cognoscent.</p>
          <p xml:id="ta-l4d49q2-d1e595">Praeterea, omnis potentia passiva quae est non reducta ad actum, est imperfecta. Sed in
            possibili intellectu animae humanae est potentia quasi passiva ad cognoscendum omnia:
            quia intellectus possibilis est quo est omnia fieri, ut dicitur in 3 de anima. Si ergo
            in illa beatitudine non intelligeret omnia, remaneret imperfectus; quod est
            absurdum.</p>
          <p xml:id="ta-l4d49q2-d1e598">Praeterea, quicumque videt speculum, videt ea quae in speculo resultant. Sed in verbo
            Dei omnia sicut in speculo resultant: quia ipsum est ratio et similitudo omnium. Ergo
            sancti qui vident verbum per essentiam, vident omnia creata.</p>
          <p xml:id="ta-l4d49q2-d1e601">Praeterea, ut dicitur Prov., cap. 10, 24, <quote xml:id="ta-l4d49q2-Qd1e603">desiderium suum justis
            dabitur</quote>. Sed sancti desiderant omnia scire: quia omnes homines natura scire
            desiderant: nec natura per gloriam aufertur. Ergo dabitur eis a Deo quod omnia
            cognoscant.</p>
          <p xml:id="ta-l4d49q2-d1e607">Praeterea, ignorantia est quaedam poenalitas praesentis vitae. Sed omnis poenalitas a
            sanctis per gloriam auferetur. Ergo et omnis ignorantia; et ita omnia cognoscent.</p>
          <p xml:id="ta-l4d49q2-d1e610">Praeterea, beatitudo sanctorum per prius est in anima quam in corpore. Sed corpora
            sanctorum reformabuntur in gloriam ad similitudinem corporis Christi, ut patet Philipp.
            3. Ergo et animae perficientur ad similitudinem animae Christi. Sed anima Christi in
            verbo omnia videt, ut in 3 libro, dist. 14, quaest. 1, art. 2, quaestiunc. 2, dictum
            est. Ergo et omnes animae sanctorum videbunt omnia in verbo.</p>
          <p xml:id="ta-l4d49q2-d1e614">Praeterea, sicut sensus, ita et intellectus cognoscit omne illud in cujus similitudinem
            informatur. Sed divina essentia expressius indicat quamlibet rem quam aliqua alia
            similitudo rei. Ergo cum in illa beata visione essentia divina fiat quasi forma
            intellectus nostri, videtur quod sancti videntes Deum omnia videant.</p>
          <p xml:id="ta-l4d49q2-d1e617">Praeterea, Commentator dicit in 3 de anima, quod si intellectus agens esset forma
            intellectus possibilis, intelligeremus omnia. Sed divina essentia clarius repraesentat
            omnia quam intellectus agens. Ergo intellectus videns Deum per essentiam cognoscit
            omnia.</p>
          <p xml:id="ta-l4d49q2-d1e620">Praeterea, propter hoc quod inferiores Angeli nunc non omnia cognoscant, illuminantur
            de ignotis a superioribus. Sed post diem judicii Angelus non illuminabit Angelum: tunc
            enim omnis praelatio cessabit, ut dicit Glossa 1 Corinth. 15. Ergo inferiores Angeli
            tunc omnia scient; et eadem ratione omnes alii sancti Deum per essentiam videntes.</p>
          <p xml:id="ta-l4d49q2-d1e623">Sed contra, sicut dicit Dionysius, Angeli superiores inferiores a nescientia purgant.
            Angeli autem inferiores vident essentiam divinam. Ergo Angelus videns essentiam divinam
            potest aliqua nescire. Sed anima non perfectius videbit Deum quam Angelus. Ergo animae
            videntes Deum non oportet quod omnia videant.</p>
          <p xml:id="ta-l4d49q2-d1e626">Praeterea, solus Christus habet spiritum non ad mensuram, ut dicitur Joan. 3. Sed
            Christo, inquantum habet spiritum non ad mensuram, competit quod omnia in verbo
            cognoscat; unde ibidem dicitur, quod pater omnia dedit in manu ejus. Ergo nulli alii
            competit omnia cognoscere in verbo nisi Christo.</p>
          <p xml:id="ta-l4d49q2-d1e629">Praeterea, quanto aliquod principium perfectius cognoscitur, tanto plures effectus ejus
            cognoscuntur per ipsum. Sed quidam videntium Deum per essentiam perfectius aliis
            cognoscent Deum, qui est rerum omnium principium. Ergo quidam aliis plura cognoscent; et
            ita non omnes scient omnia.</p>
          <p xml:id="ta-l4d49q2-d1e633">Respondeo dicendum, quod Deus videndo suam essentiam cognoscit omnia quae sunt vel
            erunt vel fuerunt; et hoc dicitur cognoscere notitia visionis, quia ad similitudinem
            visionis corporalis cognoscit ea quasi praesentia. Cognoscit insuper videndo essentiam
            suam, omnia quae potest facere, quamvis nunquam fecerit vel facturus sit: alias non
            perfecte cognosceret potentiam suam: non enim potest cognosci potentia nisi sciantur
            potentiae objecta; et hoc dicitur cognoscere notitia simplicis intelligentiae.
            Impossibile est autem quod aliquis intellectus creatus cognoscat omnia videndo essentiam
            divinam, quae Deus potest facere: quia quanto aliquod principium perfectius cognoscitur,
            tanto plura sciuntur in ipso; sicut in uno demonstrationis principio ille qui est
            perspicacioris ingenii, plures conclusiones videt quam alius qui est ingenii tardioris.
            Cum ergo quantitas potentiae divinae attendatur secundum ea in quae potest; si aliquis
            intellectus videret in divina essentia omnia quae Deus potest facere, eadem esset
            quantitas perfectionis in intelligendo quae est quantitas divinae potentiae in
            producendo effectus; et ita comprehenderet divinam essentiam; quod est impossibile omni
            creato intellectui. Illa autem quae Deus scit notitia visionis, aliquis intellectus
            creatus cognoscit; in verbo scilicet anima Christi, ut in 3 Lib., dist. 14, dictum est.
            Sed de aliis videntibus divinam essentiam est duplex opinio. Quidam enim dicunt, quod
            omnes videntes Deum per essentiam, vident omnia quae Deus videt scientia visionis. Sed
            hoc repugnat sanctorum dictis, qui ponunt Angelos aliqua ignorare; quos tamen constat
            secundum fidem omnes Deum per essentiam videre. Et ideo alii dicunt, quod alii a
            Christo, quamvis videant Deum per essentiam, non tamen vident omnia quae Deus videt, eo
            quod essentiam divinam non comprehendunt. Non est enim necessarium quod sciens causam,
            sciat omnes ejus effectus, nisi causam comprehendat, quod non competit intellectui
            creato; et ideo unusquisque videntium Deum per essentiam tanto plura in ejus essentia
            conspicit, quanto clarius divinam essentiam intuetur; et inde est quod de his potest
            unus alium instruere; et sic scientia Angelorum et animarum sanctarum potest augeri
            usque ad diem judicii, sicut et alia quae ad praemium accidentale pertinent. Sed
            ulterius non proficiet: quia tunc erit ultimus status rerum, et in isto statu possibile
            erit quod omnes omnia cognoscent quae Deus scientia visionis novit.</p>
          <p xml:id="ta-l4d49q2-d1e636">Ad primum ergo dicendum, quod hoc quod dicit Isidorus quod sciunt Angeli in verbo omnia
            antequam fiant, non potest referri ad illa quae Deus scit scientia simplicis
            intelligentiae tantum, quia illa nunquam fient; sed referendum est ad ea tantum quae
            Deus scit scientia visionis; de quibus etiam dicit, quod non omnes Angeli ea omnia
            cognoscant, sed forte aliqui; et illi etiam qui cognoscunt, non perfecte omnia
            cognoscunt. In una enim re est multas rationes intelligibiles considerare, sicut
            diversas ejus proprietates et habitudines ad res alias; et possibile est quod eadem re
            scita communiter a duobus, unus alio plures rationes percipiat, et has rationes unus ab
            alio accipiat; unde et Dionysius dicit, quod inferiores Angeli docentur a superioribus
            rerum scibiles rationes; et ideo etiam Angeli qui omnes creaturas cognoscunt, non
            oportet quod omnia quae in eis intelligi possunt, participent.</p>
          <p xml:id="ta-l4d49q2-d1e639">Ad secundum dicendum, quod ex verbo illo Gregorii ostenditur quod in illa beata visione
            est sufficientia ad omnia intuenda ex parte divinae essentiae, quae est medium quo
            videtur, per quam Deus omnia videt; sed quod non omnia videantur, est ex defectu
            intellectus creati, qui divinam essentiam non comprehendit.</p>
          <p xml:id="ta-l4d49q2-d1e642">Ad tertium dicendum, quod intellectus creatus non videt divinam essentiam secundum
            modum ipsius essentiae, sed secundum modum proprium, qui finitus est: unde non oportet
            quod ejus efficacia in cognoscendo ex visione praedicta amplietur in infinitum ad omnia
            cognoscendum.</p>
          <p xml:id="ta-l4d49q2-d1e645">Ad quartum dicendum, quod defectus cognitionis non solum procedit ex excessu et defectu
            cognoscibilis super intellectum; sed etiam ex hoc quod intellectui non conjungitur id
            quod est ratio conjungibilis; sicut visus non videt lapidem quandoque ex hoc quod
            species non est ei conjuncta. Quamvis autem intellectui videntis Deum conjungatur ipsa
            divina essentia, quae est omnium ratio; non tamen conjungitur ei prout est omnium ratio,
            sed secundum quod est ratio aliquorum; et tanto plurium quanto quisque plenius divinam
            essentiam intuetur.</p>
          <p xml:id="ta-l4d49q2-d1e648">Ad quintum dicendum, quod quando potentia passiva est perfectibilis pluribus
            perfectionibus ordinatis; si perfecta sit sua ultima perfectione, non dicitur imperfecta
            etiam si aliquae dispositiones praecedentes ei desint. Omnis autem cognitio qua
            intellectus creatus perficitur, ordinatur, sicut ad finem, ad Dei cognitionem. Unde
            videns Deum per essentiam, etiam si nihil aliud cognosceret, perfectum intellectum
            haberet; nec est perfectior ex hoc quod aliquid aliud cum ipso cognoscit, nisi quatenus
            ipsum plenius videt. Unde Augustinus in 5 Confes.: <quote xml:id="ta-l4d49q2-Qd1e650">infelix homo qui scit omnia
              illa</quote>, scilicet creaturas, <quote xml:id="ta-l4d49q2-Qd1e653">te autem nescit; beatus autem qui te scit,
              etiam si illa nesciat. Qui vero te et illa novit, non propter illa beatior, sed
              propter te tantum beatus</quote>.</p>
          <p xml:id="ta-l4d49q2-d1e658">Ad sextum dicendum, quod speculum illud est voluntarium; et sicut se ostendet cui vult,
            ita in se ostendet quae vult: nec est simile de speculo materiali; in cujus potestate
            non est quod videatur vel non videatur. Unde dicendum, quod in speculo materiali tam res
            quam speculum videntur sub propria forma, quamvis speculum illud videatur per formam
            receptam, lapis vero per formam propriam resultantem in re alia; et ideo per quam
            rationem cognoscitur unum, et aliud. Sed in speculo increato videtur aliquid per formam
            ipsius speculi, sicut effectus videtur per similitudinem causae, et e converso; et ideo
            non oportet quod quicumque videt speculum aeternum, videat omnia quae in speculo
            resultant; non enim necesse est quod videns causam, videat omnem effectus ejus, nisi
            comprehendat causam.</p>
          <p xml:id="ta-l4d49q2-d1e661">Ad septimum dicendum, quod sanctorum desiderium quo omnia scire desiderant, implebitur
            ex hoc solum quod Deum videbunt; sicut desiderium eorum, quo omnia bona habere cupiunt,
            complebitur in hoc quod Deum habebunt. Sicut enim Deus in hoc quod habet perfectam
            bonitatem, sufficit affectui; et eo habito omnia bona quodammodo habentur; ita ejus
            visio sufficit intellectui Joan. 14, 8: <quote xml:id="ta-l4d49q2-Qd1e663">domine ostende nobis patrem, et sufficit
              nobis</quote>.</p>
          <p xml:id="ta-l4d49q2-d1e667">Ad octavum dicendum, quod ignorantia proprie accepta in privationem sonat; et sic poena
            est: sic enim ignorantia est nescientia aliorum quae sciri debent, vel quae necesse est
            scire. Nullius autem eorum scientia sanctis deerit in patria. Quandoque autem ignorantia
            accipitur communiter pro omni nescientia; et sic Angeli et sancti in patria quaedam
            ignorabunt; unde Dionysius dicit, quod Angeli a nescientia purgantur. Sic autem
            ignorantia non est poenalitas, sed defectus quidam. Sic autem nec necesse quod omnis
            talis defectus per gloriam auferatur; sic enim etiam posset dici, quod defectus est in
            Lino, quod non pervenit ad gloriam Petri.</p>
          <p xml:id="ta-l4d49q2-d1e670">Ad nonum dicendum, quod corpus nostrum conformabitur corpori Christi in gloria secundum
            similitudinem, non secundum aequalitatem; erit enim clarum sicut et corpus Christi, sed
            non aequaliter. Et similiter anima nostra habebit gloriam ad similitudinem animae
            Christi, sed non ad aequalitatem; et ita habebit scientiam sicut anima Christi, sed non
            tantam, scilicet ut sciat omnia, sicut anima Christi.</p>
          <p xml:id="ta-l4d49q2-d1e673">Ad decimum dicendum, quod quamvis essentia divina sit ratio omnium cognoscibilium, non
            tamen conjungetur cuilibet intellectui creato, secundum quod est ratio omnium; et ideo
            ratio non sequitur.</p>
          <p xml:id="ta-l4d49q2-d1e676">Ad undecimum dicendum, quod intellectus agens est forma proportionata intellectui
            possibili, sicut etiam potentia materiae est proportionata potentiae agentis naturalis;
            ut omne quod est in potentia passiva materiae vel intellectus possibilis, sit in
            potentia activa intellectus agentis vel naturalis agentis: et ideo si intellectus agens
            fuerit forma intellectus possibilis, oportet quod intellectus possibilis cognoscat omnia
            ad quae se extendit virtus intellectus agentis. Divina autem essentia non est forma hoc
            modo intellectui nostro proportionata; et ideo non est simile.</p>
          <p xml:id="ta-l4d49q2-d1e680">Ad duodecimum dicendum, quod nihil prohibet dicere, quod post diem judicii, quando
            gloria hominum et Angelorum erit penitus consummata, omnes beati scient omnia quae Deus
            scientia visionis novit, ita tamen quod non omnes omnia videant in essentia divina; sed
            anima Christi ibi plene videbit omnia, sicut et nunc videt; alii autem videbunt ibi
            plura vel pauciora secundum gradum quo Deum cognoscent; et sic anima Christi de his quae
            prae aliis videt in verbo, omnes alias illuminabit: unde dicitur Apoc. 21 quod claritas
            Dei illuminat civitatem beatorum, et lucerna ejus est agnus; et similiter Angeli
            superiores illuminabunt inferiores, non quidem nova illuminatione, ut scientia
            inferiorum per hoc augeatur, sed quadam continuatione illuminationis; sicut si
            intelligatur quod sol quiescens illuminat aerem; et ideo dicitur Dan. 17, 3, quod
              <quote xml:id="ta-l4d49q2-Qd1e682">qui ad justitiam erudiunt multos, fulgebunt quasi stellae in perpetuas
              aeternitates</quote>. Praelatio autem ordinis dicitur cessatura quantum ad ea quae
            nunc circa nos per eorum ordinata ministeria exercentur, ut patet etiam per Glossam
            ibidem.</p>

        </div>
        <div xml:id="ta-l4d49q2-Dd1e687" type="articulus">
          <head xml:id="ta-l4d49q2-Hd1e689">Articulus 6</head>

          <head xml:id="ta-l4d49q2-Hd1e692" type="question-title">Utrum aliquis intellectus creatus ex propriis naturalibus
            possit Deum per essentiam videre</head>

          <p xml:id="ta-l4d49q2-d1e695">Ad sextum sic proceditur. Videtur quod aliquis intellectus creatus ex propriis
            naturalibus possit Deum per essentiam videre. Secundum enim multorum opinionem, Angeli
            in solis naturalibus creati sunt. Sed Angeli in principio suae creationis viderunt res
            in verbo, ut dicit Augustinus super Genes. ad litteram; et hoc dicitur eorum, cognitio
            matutina. Ergo aliquis intellectus creatus ex propriis naturalibus Deum per essentiam
            videre potest.</p>
          <p xml:id="ta-l4d49q2-d1e698">Praeterea, boni Angeli et mali non communicant nisi in naturalibus. Sed Angeli mali
            vident Deum per essentiam; quod patet ex hoc quod habetur Job 1, 11: <quote xml:id="ta-l4d49q2-Qd1e700">cum
              assisterent filii Dei, affuit etiam inter eos Satan</quote>. Assistentes autem
            nominantur Angeli secundum Gregorium, qui intima contemplatione perfruuntur. Ergo Angeli
            ex propriis naturalibus Deum per essentiam videre possunt.</p>
          <p xml:id="ta-l4d49q2-d1e704">Praeterea, ille qui potest videre illud quod est minus intelligibile, potest videre
            illud quod est magis intelligibile, ut Commentator dicit in 3 de anima. Sed divina
            essentia est magis intelligibilis quam ista materialia; quae non sunt intelligibilia,
            nisi quia nos facimus ea esse intelligibilia; ipse autem Deus, cum omnino sit a materia
            immunis; per seipsum est intelligibilis. Cum ergo nos videamus ex propriis naturalibus
            creaturas materiales, videtur multo fortius quod ex propriis naturalibus Deum per
            essentiam videre possimus; et praecipue hoc videtur de Angelis.</p>
          <p xml:id="ta-l4d49q2-d1e708">Praeterea, ut dicitur in 3 de anima, <quote xml:id="ta-l4d49q2-Qd1e710">sicut habet se visus ad visibile, ita se
              habet intellectus ad intelligibile</quote>. Sed visus non impeditur a visione nisi
            aliquo quatuor modorum. Uno modo propter corruptionem visus, scilicet quando est aliqua
            macula in pupilla: quod non potest dici de intellectu angelico etiam in statu
            naturalium, quia sunt specula munda et clarissima, ut Dionysius dicit. Alio modo propter
            absentiam visibilis: nec hoc potest dici in proposito, quia Deus est praesens omni
            intellectui, quia omnia implet. Tertio modo ex hoc quod visibile non est visibile in
            actu, sicut colores in tenebris; non enim fiunt visibiles actu nisi per lucem: quod
            etiam in proposito dici non potest, quia ipse Deus per seipsum visibilis est, cum sit
            lux intelligibilis, ut patet Joan. 1. Quarto modo per excellentiam objecti, quod
            corrumpit sensum: nec hoc in proposito locum habet: excellentiae enim intelligibilium
            non corrumpunt intellectum, sicut excellentiae sensibilium corrumpunt sensum, ut dicitur
            in 3 de anima. Ergo nihil est quod impediat quin aliquis intellectus creatus ex propriis
            naturalibus Deum videre possit per essentiam.</p>
          <p xml:id="ta-l4d49q2-d1e714">Praeterea, unumquodque cognoscitur per suam similitudinem. Sed Angelus secundum
            propriam naturam est expressa similitudo ipsius Dei, ut dicit Dionysius, quod Angelus
            est <quote xml:id="ta-l4d49q2-Qd1e716">imago Dei; manifestatio occulti luminis</quote>, scilicet divini. Ergo
            Angelus per propriam naturam potest Deum per essentiam videre.</p>
          <p xml:id="ta-l4d49q2-d1e720">Praeterea, in Lib. de causis dicitur, quod 
            <quote xml:id="ta-l4d49q2-Qoiiess" source="http://scta.info/resource/ldc-p7">omnis intelligentia intelligit quod est
            supra se</quote>, inquantum est causatum ab eo. Sed quilibet intellectus creatus secundum
            naturam suam est causatus a Deo. Ergo secundum sua naturalia potest Deum per essentiam
            videre.</p>
          <p xml:id="ta-l4d49q2-d1e723">Praeterea, ad immensitatem divinae liberalitatis pertinet ut creaturae communicet omne
            id cujus ipsa est capax. Sed creatura est capax hujus muneris quod ex propriis
            naturalibus Deum per essentiam videre possit; ad hoc enim quod Deum per essentiam videat
            potest pertingere per lumen gloriae; quod quidem lumen sicut est naturae superadditum,
            ita posset esse a Deo naturae inditum. Ergo alicui creaturae est collatum quod ex
            propriis naturalibus pertingat ad videndum Deum per essentiam.</p>
          <p xml:id="ta-l4d49q2-d1e726">Praeterea, Commentator dicit in principio 9 Metaph., quod si aliquod esset
            intelligibile a nullo intellectu intellectum, illud intelligibile esset frustra. Sed
            absurdum est dicere quod divina essentia sit frustra intelligibilis. Ergo aliquis
            intellectus per suam naturam potest ipsam videre.</p>
          <p xml:id="ta-l4d49q2-d1e729">Sed contra, Roman. 6, 23 dicitur: <quote xml:id="ta-l4d49q2-Qd1e731" source="http://scta.info/resource/rom6_23">gratia Dei vita aeterna</quote>. Sed videre
            Deum per essentiam est vita aeterna, ut patet Joan. 17, 3: <quote xml:id="ta-l4d49q2-Qd1e734" ana="io17_3">haec est vita aeterna,
              ut cognoscant te solum Deum verum, et quem misisti Jesum Christum</quote>. Ergo ad
            videndum Deum per essentiam non potest perveniri nisi per gratiam.</p>
          <p xml:id="ta-l4d49q2-d1e739">Praeterea, ad illud quod redditur caritati in praemium, non potest perveniri per
            naturalia; cum etiam ipsa caritas sit supra naturam. Sed visio Dei per essentiam
            redditur caritati in praemium, ut patet Joan. 14, 21: <quote xml:id="ta-l4d49q2-Qd1e741">si quis diligit me,
              diligetur a patre meo; et ego manifestabo ei meipsum</quote>. Ergo ad videndum Deum
            per essentiam non potest ex propriis naturalibus intellectus creatus pervenire.</p>
          <p xml:id="ta-l4d49q2-d1e745">Praeterea, natura cum gratia est fortior quam natura solum. Sed sancti in Limbo
            existentes, quamvis gratiam haberent, non viderunt Deum per essentiam; unde in eorum
            persona dicitur Tob. 5, 12: <quote xml:id="ta-l4d49q2-Qd1e747">quale mihi gaudium est, qui in tenebris sedeo, et
              lumen caeli non video?</quote> Ergo multo minus ex puris naturalibus aliquis ad hoc
            pertingere potest.</p>
          <p xml:id="ta-l4d49q2-d1e751">Praeterea, secundum ordinem effectuum est et ordo causarum: nobilioris enim effectus
            nobilior est causa. Sed inter omnia quae possunt purae creaturae praestari, hoc est
            maximum, ut Deum per essentiam videat. Ergo hujus causa non potest esse natura, sed
            solum Deus, qui est summa omnium causa.</p>
          <p xml:id="ta-l4d49q2-d1e754">Respondeo dicendum, quod ad hoc quod intellectus Deum per essentiam videat, oportet
            quod essentia divina uniatur intellectui nostro quodammodo ut forma intelligibilis.
            Forma autem non conjungitur perfectibili nisi quando perfectibile habet dispositiones
            quibus efficitur susceptivum talis formae; sicut corpus non unitur animae nisi quando in
            corpore sunt dispositiones convenientes ad animam suscipiendam. Unde oportet ad hoc quod
            intellectus uniatur essentiae divinae modo praedicto, quod sit in eo aliquid per modum
            dispositionis, praeparans ipsum ad unionem praedictam; et hoc est lumen quo intellectus
            perficitur ad videndum Deum per essentiam divinam. Haec autem dispositio non potest esse
            naturalis alicui creato intellectui; ultima enim dispositio ad formam secundum eamdem
            rationem recipitur in perfectibili et forma ipsa; ita quod si unum est naturale, et
            aliud; quia perfectibile per ultimam dispositionem ad formam contingit ipsam formam.
            Forma autem quae est divina essentia, omnem facultatem et capacitatem naturalem excedit.
            Potentia enim et proprius ejus actus semper accipiuntur in eodem genere; unde potentia
            et actus dividunt quodlibet genus entis, ut patet in 3 Physic.; et ideo facultas sive
            potentia creaturae non se extendit nisi ad sui generis formam: et sic essentia divina,
            quae est extra omne genus, excedit naturalem facultatem cujuslibet intellectus creati;
            et ideo dispositio ultima quae est ad unionem intellectus cum tali essentia, excedit
            omnem facultatem naturae; unde non potest esse naturalis, sed supra naturam; et ista
            dispositio est lumen gloriae, de quo dicitur ibi, Psalm. 35, 10: <quote xml:id="ta-l4d49q2-Qd1e756">in lumine tuo
              videbimus lumen</quote>. Secundum autem naturalem facultatem potest intellectus
            creatus pervenire ad cognitionem Dei per formas creatas ei inditas vel acquisitas; sed
            haec cognitio non est visio ejus per essentiam, sicut ex dictis patet, nec per eam
            scitur quid est, sed solum quia est, et quid non est.</p>
          <p xml:id="ta-l4d49q2-d1e760">Ad primum ergo dicendum, quod Angeli in prima sua conditione non viderunt verbum per
            essentiam; viderunt tamen per similitudinem creatam, quae est ipsa natura eorum, quae
            est Dei similitudo; et hoc, sive ponantur creati in gratia, sive non, dummodo non
            ponantur creati in gloria; unde et cognitio vespertina qua seipsos cognoverunt in
            propria natura, praecessit in eis cognitionem matutinam, qua cognoscunt res in verbo;
            quod patet ex hoc quod primus dies habet vespere sine mane.</p>
          <p xml:id="ta-l4d49q2-d1e763">Ad secundum dicendum, quod Diabolus non dicitur Deo astitisse quasi ipsum per essentiam
            viderit, sed quia a Deo visus est, et ad eum Dei providentia se extendit, sicut ad bonos
            Angelos, per modum quo dicimus, illa nobis praesto esse quae nostrae providentiae
            subjacent; unde aequivoce sumitur assistere.</p>
          <p xml:id="ta-l4d49q2-d1e767">Ad tertium dicendum, quod aliquid potest esse per se magis intelligibile, quod tamen
            est minus intelligibile intellectui alicui; quod de nostro intellectu manifeste apparet.
            Facultas enim intellectus nostri determinatur ad formas sensibiles quae per intellectum
            agentem fiunt intellectae in actu, eo quod phantasmata hoc modo se habent ad intellectum
            nostrum sicut sensibilia ad sensum, ut dicitur in 3 de anima; et ideo oportet quod in
            omne illud quod intellectus noster intelligit, naturaliter manuducatur per formas
            sensibiles, ut etiam Dionysius dicit; et quia substantiae separatae, quae sunt per se
            maxime intelligibiles, excedunt genus formarum sensibilium; ideo intellectus noster
            invenitur debilis ad cognitionem earum; propter quod dicitur in 2 Metaph., quod
            intellectus noster se habet ad manifestissima naturae, sicut oculus noctuae ad solem.
            Facultas autem naturalis intellectus angelici, quamvis non sit determinata ad formas
            sensibiles, est tamen determinata ad formas creatas quae sunt sui generis: et ideo sicut
            intellectus noster deficit a cognitione substantiarum separatarum; ita et multo amplius
            deficit intellectus angelicus secundum suam facultatem naturalem a visione Dei per
            essentiam. Dictum autem Commentatoris intelligitur de intelligibilibus creatis.</p>
          <p xml:id="ta-l4d49q2-d1e770">Ad quartum dicendum, quod intellectus creatus non impeditur ad hoc quod naturaliter
            possit Deum per essentiam videre ex defectu divinae essentiae, quod de se non sit
            intelligibilis in actu; sed ex parte ipsius intellectus creati. Primo propter defectum
            ipsius intellectivae virtutis creatae, cujus naturalis facultas est determinata ad ens
            creatum. Hic tamen defectus aliter est in Angelo et in homine, secundum sua naturalia
            considerando eos. In intellectu enim Angeli non invenitur aliquis defectus secundum
            rationem sui generis, sed secundum comparationem ad intellectum qui est extra genus
            suum, scilicet divinum; habet enim omnem perfectionem quae debetur generi intellectus,
            in quo non continetur nisi intellectus creatus; intellectus enim increatus est extra
            genus. Sed intellectus humanus patitur defectum etiam secundum rationem sui generis;
            quia in eo est lux intelligibilis obumbrata; unde dicit Isaac, quod ratio oritur in
            umbra intelligentiae. Secundo propter absentiam intelligibilis. Quamvis enim divina
            essentia sit cuilibet rei praesens, non tamen est praesens cuilibet intellectui, ut
            forma intelligibilis; quod tunc solum accidit quando in intellectu est dispositio
            sufficiens ad hoc quod sit unibilis divinae essentiae ut formae intelligibili. Tertio
            propter excessum claritatis divinae essentiae supra formam qua intellectus creatus
            naturaliter intelligit; et sic per consequens deficit intellectus creatus a videndo Deum
            per essentiam, quamvis immensitas divinae essentiae intellectum non corrumpat, sed magis
            confortet.</p>
          <p xml:id="ta-l4d49q2-d1e773">Ad quintum dicendum, quod ad cognoscendum Deum per aliquam similitudinem creatam potest
            intellectus creatus ex suis naturalibus pervenire; sed haec cognitio non est visio Dei
            per essentiam, ut supra probatum est.</p>
          <p xml:id="ta-l4d49q2-d1e776">Ad sextum dicendum, quod effectus retinet similitudinem suae causae; et ex hoc sequitur
            quod intelligentia naturaliter cognoscat causam suam ex similitudine ejus quam habet;
            sed hoc non est videre Deum per essentiam, ut dictum est.</p>
          <p xml:id="ta-l4d49q2-d1e779">Ad septimum dicendum, quod non quidquid superadditur creaturae, potest esse de
            constitutione naturae ipsius. Illud enim quod ad proprietatem naturae superioris
            pertinet, non potest communicari inferiori naturae, ut illud naturaliter habeat, nisi
            transferatur in superiorem naturam; sicut diaphano non potest communicari ut absente
            lucido luceat, nisi ipsum lucidum fiat, quamvis lumen ei a corpore lucido communicetur.
            Determinari autem ad formam intelligibilem increatam est proprietas intellectus
            increati; et ideo lumen illud per quod intellectus unitur formae intelligibili
            increatae, communicari potest intellectui creato; sed non ut ipsum lumen naturaliter
            habeat, nisi in naturam intellectus increati transferatur; quod est impossibile.</p>
          <p xml:id="ta-l4d49q2-d1e782">Ad octavum dicendum, quod etiam si nullus intellectus intelligeret divinam essentiam
            nec per naturam nec per gratiam, divina essentia non esset frustra intelligibilis; tum
            quia ipsa seipsam intelligit; tum quia non est propter aliud: frustra autem non habet
            locum nisi in his quae propter aliud sunt, ad quod non pertingunt.</p>

        </div>
        <div xml:id="ta-l4d49q2-Dd1e786" type="articulus">
          <head xml:id="ta-l4d49q2-Hd1e788">Articulus 7</head>

          <head xml:id="ta-l4d49q2-Hd1e791" type="question-title">Utrum Deus in statu viae possit per essentiam videri</head>

          <p xml:id="ta-l4d49q2-d1e794">Ad septimum sic proceditur. Videtur quod Deus in statu viae possit per essentiam
            videri. Quia dicitur Isai. 6, 1: <quote xml:id="ta-l4d49q2-Qd1e796">vidi dominum sedentem super solium excelsum et
              elevatum; et plena erat omnis terra majestate ejus; et Seraphim clamabant</quote>. Sed
            ille cujus majestate omnis terra impletur, est ille qui essentialiter est Deus. Ergo
            Isaias vidit Deum per essentiam in statu viae existens.</p>
          <p xml:id="ta-l4d49q2-d1e800">Praeterea, videre Deum facie ad faciem, est videre Deum per essentiam, ut patet 1
            Corinth. 13, sic enim beatam visionem apostolus nominat. Sed Jacob in statu viae
            existens vidit Deum facie ad faciem; unde dicit Genes. 32, 30: <quote xml:id="ta-l4d49q2-Qd1e802" source="http://scta.info/resource/gen32_30">vidi dominum facie
              ad faciem, et salva facta est anima mea</quote>. Ergo aliquis in statu viae potest
            videre Deum per essentiam.</p>
          <p xml:id="ta-l4d49q2-d1e806">Praeterea, Job 42: <quote xml:id="ta-l4d49q2-Qd1e808">auditu auris audivi te, nunc autem oculus meus videt
              te</quote>. Visus autem est de rebus praesentibus, auditus autem de absentibus. Ergo
            postquam Job cognoverat Deum quasi absentem per auditum, adhuc in hac vita existens
            vidit Deum quasi praesentem per essentiam.</p>
          <p xml:id="ta-l4d49q2-d1e813">Praeterea, de Moyse dicitur Num. 12, 8: <quote xml:id="ta-l4d49q2-Qd1e815">palam, et non per aenigmata, videt
              Deum</quote>. Sed omnis visio Dei vel est per aenigma, vel per essentiam, ut patet 1
            Corinth. 13. Ergo Moyses in statu viae existens vidit Deum per essentiam.</p>
          <p xml:id="ta-l4d49q2-d1e819">Praeterea, 2 Corinth. 12, super illud: <quote xml:id="ta-l4d49q2-Qd1e821">raptum hujusmodi usque ad tertium
              caelum</quote>, dicit Glossa, quod Deus ostendit apostolo vitam, in qua videndus est
            in aeternum; et ita ad hoc raptus est apostolus ut ipsum Deum in se, non in aliqua
            figura, videret; et infra dicitur, quod in tertio ordine Angelorum sunt throni,
            Cherubim, et Seraphim, qui vicinius Deum contemplantur; ad quorum similitudinem Deum
            vidisse dicitur apostolus. Ex quibus omnibus aperte ostenditur quod ipse vidit Deum per
            essentiam; et sic idem quod prius.</p>
          <p xml:id="ta-l4d49q2-d1e825">Praeterea, secundum Augustinum, 12 super Gen. ad litteram, visione intellectuali
            videntur ea quae sunt in anima per sui essentiam. Sed visio intellectualis est de rebus
            ipsis intelligibilibus non per aliquas similitudines, sed per suas essentias, ut ipse
            dicit. Ergo cum Deus per suam essentiam sit in anima viatoris, videtur quod per
            essentiam suam ipsum videat.</p>
          <p xml:id="ta-l4d49q2-d1e828">Praeterea, affectus magis est corruptus per peccatum quam intellectus; quia peccatum in
            voluntate est, ut dicit Augustinus. Sed affectus potest immediate diligere Deum in statu
            viae. Ergo et intellectus potest immediate videre Deum.</p>
          <p xml:id="ta-l4d49q2-d1e831">Praeterea, omne illud immediate videtur per intellectum ad quod intellectus se
            convertit sine hoc quod convertatur ad aliud. Sed intellectus viatoris potest converti
            ad Deum sine hoc quod convertatur ad aliquid aliud. Ergo intellectus viatoris potest
            immediate videre Deum.</p>
          <p xml:id="ta-l4d49q2-d1e834">Praeterea, illud per quod judicamus de aliquibus, oportet esse nobis magis notum quam
            illa. Sed secundum Augustinum in Lib. de vera Relig., secundum veritatem increatam de
            omnibus judicamus, ipsam de omnibus consulentes etiam in statu viae. Ergo ipsam
            veritatem videmus. Sed veritas increata est divina essentia. Ergo in via Deum per
            essentiam videre possumus.</p>
          <p xml:id="ta-l4d49q2-d1e838">Praeterea, <quote xml:id="ta-l4d49q2-Qd1e840">propter quod unumquodque, illud magis</quote>. Sed omnia quae
            cognoscimus, cognoscimus per lumen divinum, quod est ipsa divina essentia; quia, ut
            dicitur in Lib. de spiritu et anima, mens nostra in actum cognitionis exire non potest,
            nisi divino lumine perfundatur. Ergo ipsum Deum per essentiam videmus magis quam aliquid
            aliud.</p>
          <p xml:id="ta-l4d49q2-d1e844">Praeterea, secundum Augustinum, mens nostra a Deo, nulla interposita creatura,
            formatur. Sed in omni mediata visione aliud interponitur. Ergo et in hac vita mens
            nostra immediate videt Deum.</p>
          <p xml:id="ta-l4d49q2-d1e847">Praeterea, per quamlibet scientiam speculativam cognoscitur de subjecto quid est. Sed
            Deus in aliqua scientia speculativa est subjectum, vel saltem in parte alicujus
            scientiae, sicut in theologia et in metaphysica, quae etiam de Deo est, ut patet in
            principio Metaph. Ergo per aliquam scientiam speculativam scitur de Deo quid est; et hoc
            est videre ipsum per essentiam. Ergo cum omnes scientias speculativas possimus habere in
            via, Deum in statu viae per essentiam videre possumus.</p>
          <p xml:id="ta-l4d49q2-d1e850">Praeterea, nihil impeditur nisi a suo contrario. Sed corruptio corporis non
            contrariatur dispositioni intellectus, cum non sint in eodem. Ergo dispositio
            intellectus non impeditur per corporis corruptionem. Sed anima in corpore incorruptibili
            existens videbit Deum per essentiam. Ergo et corpori corruptibili juncta potest Deum per
            essentiam videre.</p>
          <p xml:id="ta-l4d49q2-d1e853">Sed contra est quod dicitur Exod. 33, 30: <quote xml:id="ta-l4d49q2-Qd1e855">non videbit me homo et vivet</quote>;
            Glossa: <quote xml:id="ta-l4d49q2-Qd1e858">quamdiu hic totaliter vivitur, videri per quasdam imagines Deus potest,
              sed per ipsam naturae suae speciem non potest</quote>.</p>
          <p xml:id="ta-l4d49q2-d1e862">Praeterea, Joan. 1, 18, dicitur: <quote xml:id="ta-l4d49q2-Qd1e864">Deum nemo vidit unquam</quote>; Glossa:
              <quote xml:id="ta-l4d49q2-Qd1e867">nemo purus homo vivens in hoc corpore videt Deum ut est</quote>.</p>
          <p xml:id="ta-l4d49q2-d1e872">Praeterea, 2 Corinth. 5, 6: <quote xml:id="ta-l4d49q2-Qd1e874">quamdiu sumus in corpore, peregrinamur a domino: per
              fidem enim ambulamus, et non per speciem</quote>; Glossa: <quote xml:id="ta-l4d49q2-Qd1e877">homini vitam mortalem
              adhuc agenti non potest contingere ut dimoto atque omni discusso nubilo phantasiarum
              corporalium serenissima incommutabilis veritatis luce potiatur</quote>.</p>
          <p xml:id="ta-l4d49q2-d1e881">Praeterea, esse viatorem et comprehensorem est solius Christi. Sed quicumque videt Deum
            per essentiam, est comprehensor. Ergo nullus alius a Christo adhuc viator existens,
            potest Deum per essentiam videre.</p>
          <p xml:id="ta-l4d49q2-d1e884">Praeterea, posita causa, ponitur effectus. Sed causa quare anima beata sit, est divina
            visio, ut ex dictis patet. Si ergo aliquis in statu viae Deum per essentiam videat, in
            statu viae erit beatus; quod est absurdum.</p>
          <p xml:id="ta-l4d49q2-d1e887">Respondeo dicendum, quod cum beatitudo sit ultimus finis rationalis creaturae, status
            viae in qualibet rationali creatura dicitur esse ille in quo a beatitudine deficit.
            Beatitudo autem cujuslibet rationalis creaturae consistit in visione Dei per essentiam,
            ut ex dictis patet. Operatio autem delectabilissima, in qua beatitudo consistit, oportet
            quod sit potentiae dispositae et perfectae ad dignissimum objectum, ut patet per
            philosophum in 10 Ethic.; et ideo ad hoc quod creatura rationalis sit beata per visionem
            Dei in essentia sua, oportet quod in hanc visionem sit potens per aliquam dispositionem
            sibi inhaerentem, quam dicimus esse lumen gloriae. Sic autem nulla pura creatura in
            statu viae existens videre potest Deum per essentiam; homo enim per dispositiones omnes
            quas in statu viae habet, non potest in aliquid amplius, nisi ut intelligat quidquid
            intelligit per species a sensu abstractas: quia phantasmata sunt intellectui nostro ut
            sensibilia sensui, ut patet per philosophum in 3 de anima. Intellectus etiam Angeli in
            statu viae per omnes dispositiones naturales, vel etiam gratuitas, non potest in aliquid
            amplius nisi ut intelligat omne quod intelligit per formas creatas, ad quas naturalis
            facultas intellectus ejus determinatur, ut ex dictis patet. Deus autem in essentia sua
            videri non potest nec per aliquam formam a sensu abstractam, nec per aliquam formam
            creatam, ut ex dictis patet. Unde patet quod nullus intellectus purae creaturae in statu
            viae existentis potest in visionem Dei per essentiam per aliquam dispositionem sibi
            inhaerentem. Sed contingit aliquando divina virtute quod aliqua res miraculose
            perducitur in aliquid in quod nullo modo potest per aliquas dispositiones sibi
            inhaerentes, sicut quod virgo pariat, quod ignis in aqua comburat; et similiter potest
            miraculose fieri quod divina virtute aliquis intellectus creatus non habens nisi
            dispositionem viae elevetur ad videndum Deum per essentiam; nec tamen ex tali visione
            potest dici beatus simpliciter, sed secundum quid tantum, inquantum scilicet communicat
            in actu beati: sicut etiam aliquod corpus in statu gravitatis existens, potest
            miraculose participare actum agilitatis vel impassibilitatis, sicut de Habacuc legitur,
            Daniel. ult., et de tribus pueris conservatis in fornace Daniel. 8, nec tamen eorum
            corpora erant gloriosa. Ea autem quae fiunt miraculose, non dicuntur possibilia secundum
            naturam in qua fiunt, sed secundum virtutem facientis tantum. Non enim dicimus, proprie
            loquendo, quod caecus possit fieri videns, sed quod Deus potest eum facere videntem. Et
            ideo dicendum est, quod nulla pura creatura in statu viae existens potest Deum per
            essentiam videre; sed Deus potest facere quod videat adhuc in statu viae manens. Ex
            dictis etiam patet quod nullus homo in statu viae essentiam Dei, nec etiam Angeli,
            potest cognoscere; quia excedit omnes formas sensibiles, per quas intellectus noster in
            statu viae cognoscit, et ipsam mentem nostram, ex cujus similitudine aliquid de
            substantiis intellectualibus cognoscimus.</p>
          <p xml:id="ta-l4d49q2-d1e890">Ad primum ergo dicendum, quod secundum Dionysium, per hoc quod in Scriptura dicitur,
            quod aliquis sanctus vidit Deum, ut Isaias, vel quilibet alius; non est intelligendum
            quod essentiam Dei, quae est omnibus viatoribus occulta, viderit; sed quod ostensae sunt
            eis aliquae formae, vel corporales, vel imaginariae, per quas manuducebantur in Dei
            cognitionem; et hoc fiebat ministerio Angelorum, quorum illuminatione confortabatur
            intellectus prophetae ad perveniendum in aliqualem divinorum cognitionem ex apparentibus
            formis. Et quia Angelus non intendebat ducere in sui cognitionem principaliter, sed in
            cognitionem Dei; ideo in hujusmodi visis non dicebatur Angelus apparere, sed Deus; ex
            cujus persona apparebat Angelus, et ex cujus virtute efficaciam habebat ad illuminandum
            mentem; et hoc vocatur <quote xml:id="ta-l4d49q2-Qd1e892">Theophania</quote>, idest Dei apparitio, in Scriptura.
            Quandoque tamen et Angelus dicebatur ille qui apparebat propter ministerium quod
            exhibebat: unde Gregorius dicit: <quote xml:id="ta-l4d49q2-Qd1e895">Angelus qui Moysi apparuisse describitur, modo
              Angelus, modo dominus memoratur; Angelus, quia exterius loquendo deservit; dominus,
              quia interius praesidens loquenti efficaciam tribuit</quote>. Et haec est etiam
            sententia Augustini, 2 de Trinit.</p>
          <p xml:id="ta-l4d49q2-d1e899">Ad secundum dicendum, quod visio illa Jacob fuit imaginaria, vel corporalis. Dicitur
            tamen vidisse facie ad faciem, quia illa figura in qua ei apparuit Deus, facie ad faciem
            est ab eo visa; unde dicit Glossa ibid.: <quote xml:id="ta-l4d49q2-Qd1e901">non quod Deus videri possit, sed formam
              vidit in qua Deus locutus est ei</quote>. In hoc tamen quod dicit: <quote xml:id="ta-l4d49q2-Qd1e904">facie ad
              faciem</quote>, notatur quaedam eminentia visionis: ut enim dicit Rabbi Moyses, gradus
            prophetiae distinguens, eminentior est gradus prophetiae quando prophetae apparet
            aliquid in visione vigiliae, quam si appareat in dormiendo; et utrolibet modo si fiat
            revelatio, eminentior gradus est quando apparet ille qui loquitur in aliqua figura
            visui, quam quando auditur locutio ejus tantum sine hoc quod aliquid videtur. Eminentior
            quoque gradus est, si ille qui loquitur, apparet in figura Angeli quam in figura
            hominis. Et hanc eminentiam habuit apparitio Jacob: quia non fuit in dormiendo, sed in
            vigilando: nec tantum audivit vocem secum loquentis, sed etiam figuram inspexit, hominis
            tamen. Unde dicitur, quod apparuit ei vir etc., quem Angelum intellexit; et ad hanc
            eminentiam designandam dicitur, quod vidit dominum facie ad faciem, Angelum dominum
            vocans ratione jam dicta. Non potest dici secundum Glossam Gregorii ibidem, quod hoc
            intelligatur de visione spirituali, qua sanctorum mentes etiam in via, vitiis purgatae,
            Deum contemplantur adjutae divino lumine quo perfunduntur: secundum quam quidem visionem
            quamvis divina natura ut est non videatur, quia illud lumen receptum non est similitudo
            sufficienter repraesentans divinam essentiam, ut supra dictum est; tamen aliqua
            perfectior cognitio de Deo habetur, cum illud lumen sit expressior ejus similitudo quam
            lumen naturae, aut creaturae sensibilis, ex quibus homo naturali cognitione ducitur ad
            Dei cognitionem. Nisi enim illam, scilicet veritatem increatam, utcumque conspiceret,
            non eam se conspicere non posse sentiret, ut in eadem Glossa dicitur. Et quia per faciem
            quemlibet cognoscimus, cognitionem Dei faciem vocamus.</p>
          <p xml:id="ta-l4d49q2-d1e909">Ad tertium dicendum, quod verbum Job potest intelligi de visione imaginaria et
            intellectuali. Si enim intelligatur de imaginaria, designatur profectus Job in gradu
            prophetiae; cum primo non fuerit ei facta revelatio nisi per auditum loquentis,
            postmodum vero per visionem loquentis. Si autem intelligatur de visione intellectuali,
            tunc ostenditur profectus ejus de cognitione fidei in intellectum divinorum, qualis hic
            per contemplationem praedictam habetur a sanctis; quae quidem visio dicitur: quia sicut
            videndo aliqua cognoscimus, ab ipsis rebus accipiendo; ita sancti in contemplatione
            accipiunt lumen ab ipso Deo, per quod divina altius ceteris contemplantur; sed audita
            cognoscimus assentiendo eis qui ab ipsis rebus species acceperunt, dum nobis referunt se
            vidisse; et similiter per fidem adhaeremus dictis apostolorum et prophetarum, qui
            fuerunt divino lumine illustrati. Et sic non oportet ponere quod Deum per essentiam
            viderit.</p>
          <p xml:id="ta-l4d49q2-d1e912">Ad quartum dicendum, quod duplex eminentia visionis Moysi adscribitur. Una Exod. 33, 2:
            ubi dicitur, quod <quote xml:id="ta-l4d49q2-Qd1e914">loquebatur dominus Moysi facie ad faciem, sicut loqui solet
              homo ad amicum suum</quote>. Ex quibus tamen verbis haberi non potest quod Deum per
            essentiam viderit; quod patet ex hoc quod petit dicens: <quote xml:id="ta-l4d49q2-Qd1e917">ostende mihi gloriam
              tuam</quote>; quod ei tunc concessum non est; unde dictum est ei: <quote xml:id="ta-l4d49q2-Qd1e920">faciem meam
              videre non poteris</quote>; et ideo dicit Glossa ibidem: <quote xml:id="ta-l4d49q2-Qd1e923">secundum opinionem
              populi loquitur Scriptura, quae putabat Moysem ore ad os loqui cum Deo, cum per
              subjectam creaturam, idest per Angelum et nubem, ei loqueretur et appareret</quote>.
            Haec autem locutio potest intelligi fuisse imaginaria vel corporalis; unde dicit
            Augustinus, 2 de Trin.: <quote xml:id="ta-l4d49q2-Qd1e926">locutio illa quae fiebat vocibus, sic modificabatur
              tamquam esset amici loquentis ad amicum</quote>. Potest etiam intelligi esse
            intellectualis, secundum quod intelligibilia divinorum inspiciebat per modum quo dicitur
            in Psal. 48, 9: <quote xml:id="ta-l4d49q2-Qd1e930">audiam quid loquatur in me dominus Deus</quote>. Et utroque modo
            ostenditur privilegiata ejus revelatio, inquantum familiarius ceteris ei sua secreta
            revelavit, quasi amico, juxta illud quod dicitur Joan. 15, 15: <quote xml:id="ta-l4d49q2-Qd1e933">vos dixi amicos,
              quia omnia quaecumque audivi a patre meo, nota feci vobis</quote>: et ideo dicitur
            Deut. ult., 10: <quote xml:id="ta-l4d49q2-Qd1e936">non surrexit ultra propheta in Israel quem nosset dominus facie
              ad faciem</quote>. Alia eminentia visionis Moysi ostenditur Num. 12, 8, ubi dominus de
            eo dixit ad Aaron et Mariam: <quote xml:id="ta-l4d49q2-Qd1e939">ore ad os loquor ei, et palam; non per aenigmata et
              figuras Deum videt</quote>, vel <quote xml:id="ta-l4d49q2-Qd1e942">gloriam domini</quote>, secundum Septuaginta;
            ubi ostenditur impleta fuisse ejus petitio, qua petiverat in Exod. 33, 18:
              <quote xml:id="ta-l4d49q2-Qd1e945">ostende mihi faciem tuam</quote>; ita quod ante mortem Deum per essentiam
            vidit, ut Augustinus dicit, 12 super Gen. ad litteram, et in libro de videndo Deum; et
            ideo signanter dicitur: <quote xml:id="ta-l4d49q2-Qd1e949">ore ad os loquar ei</quote>; quod in Exod. dictum non
            fuerat: quia visio Dei per essentiam non fit mediante aliquo superiori spiritu; sed ipse
            Deus immediate se ostendit; et hoc est loqui ore ad os: non enim os corporis, sed os
            mentis intelligendum est, ut Augustinus dicit. Sed visio contemplationis viae fit
            mediante illuminatione Angelorum, ut patet per Dionysium; et ideo non potest dici
            secundum illam loqui ore ad os, sed loqui quasi per internuntium. Haec tamen visio qua
            ante mortem Deum per essentiam vidit, non fecit eum beatum simpliciter; unde nec semper
            illa visio in eo permansit, sed ad tempus; quamvis illud tempus in Scriptura non
            determinetur: non enim erat ex dispositione in intellectu existente, sed ex sola divina
            virtute quasi miraculose, ut dictum est. Quando autem natura creata miraculose elevatur
            ad aliquid supra naturam, non potest simul esse in contrario actu; sicut corpus Petri
            cum miraculose actum dotis agilitatis habuit super undas ambulando, non simul erat in eo
            actus gravitatis, qui est ferri deorsum. Et similiter quando intellectus viatoris
            elevatur miraculose ad videndum Deum per essentiam, non potest simul esse in actu
            visionis viae, qua anima naturaliter sensibilia percipit; et ideo oportet in illo statu
            animam videntis omnino ab actu sensuum abstrahi; et ideo Augustinus dicit, 12 super Gen.
            ad litteram, quia Deum per essentiam nemo videre potest, nisi ab hac vita quodammodo
            moriatur, sive omnino exiens de corpore, sive aversus et alienatus a sensibus
            carnalibus; et simile dicit in libro de videndo Deum; et sic non est contrarium ei quod
            dicitur Exod. 33: <quote xml:id="ta-l4d49q2-Qd1e952">non videbit me homo et vivet</quote>. Unde Gregorius, ibidem,
            dicit in Glossa: <quote xml:id="ta-l4d49q2-Qd1e955">a quibusdam in carne viventibus, sed inaestimabili virtute
              crescentibus, potest aeterni Dei claritas videri; non tamen videbit eum homo et vivet:
              quia qui sapientiam, quae Deus est, videt, huic mundo funditus moritur</quote>.</p>
          <p xml:id="ta-l4d49q2-d1e959">Ad quintum dicendum, quod in illo raptu Paulus hoc modo vidit Deum per essentiam, sicut
            et de Moyse dictum est, ut per Augustinum in Lib. de videndo Deum, et 12 super Gen. ad
            litteram: ut idem privilegium doctor gentium et magister Judaeorum consequerentur.
            Quamvis quidam dicant, quod hujusmodi visio fuit media inter visionem viae et visionem
            patriae, volentes quod non viderit Deum per essentiam, sed eminentissima contemplatione
            viae; cujus tamen contrarium videntur sonare verba sanctorum. Secundum hoc tamen potest
            dici fuisse media inter utramque cognitionem, quia in hoc quod vidit Deum per essentiam,
            fuit supra cognitionem viae; in hoc vero quod ex illa visione non fuit simpliciter
            beatus, fuit infra cognitionem patriae.</p>
          <p xml:id="ta-l4d49q2-d1e962">Ad sextum dicendum, quod visio intellectualis est de his quae sunt in anima per sui
            essentiam, non quocumque modo, sed de his quae sunt in ea ut formae intelligibiles in
            intellectu. Sic autem non est Deus in anima viatoris per essentiam suam, sed per
            similitudinem. Quod autem dicitur ab Augustino quod visio intellectualis est earum rerum
            quarum similitudines non sunt aliud quam ipsae, est referendum ad objectum visionis, non
            ad medium quo videtur. Constat enim quod medium quo intelligitur lapis, est species ejus
            in anima, quae non est ipsa lapidis essentia; sed per similitudinem lapidis pervenitur
            ad cognoscendam ipsam essentiam lapidis; quia objectum intellectus est quid, idest rei
            essentia, seu quidditas. Sed hoc non contingit in visione imaginaria vel corporali; quia
            objectum imaginationis vel sensus non est ipsa essentia rei, sed accidentia quae sunt
            extra, sicut color, et figura, et hujusmodi. Unde etiam in visione intellectuali
            viatoris non oportet quod ipsa divina essentia sit medium quo videtur; sed quod per
            similitudinem aliquam ipsius perveniatur ad aliqualem divinae essentiae cognitionem; non
            qua sciatur quid est Deus, sed qua sciatur quid non est. Vel dicendum quod Augustinus,
            12 super Genes. ad litteram, unde verba illa sumuntur in Glossa 2 Corinth. 12, inducit
            hoc ad ostendendum differentiam intellectualis visionis ad alias visiones. Hoc enim
            intellectualis prae aliis habet quod potest cognoscere ea quae sunt intellectus per sui
            essentiam, non autem sensus vel imaginatio. Non autem sequitur propter hoc quod
            intellectus nihil intelligat nisi per essentiam suam, et quod non intelligat per
            similitudines aliquas.</p>
          <p xml:id="ta-l4d49q2-d1e965">Ad septimum dicendum, quod in omnibus potentiis ad invicem ordinatis hoc est
            necessarium ut ubi terminatur actus prioris potentiae, incipiat actus secundae; unde cum
            voluntas praesupponat intellectum, voluntas fertur in illud in quod intellectus
            terminatur: intellectus autem quamvis Deum in statu vitae non nisi per effectus
            cognoscat, tamen ejus operatio in ipsum Deum terminatur secundum quantulamcumque
            cognitionem quam de ipso accipit; et ideo affectus non indiget ad hoc quod referatur in
            Deum quod redeat in illa media; sed potest statim in ipsum Deum ferri, in quem
            intellectus devenit.</p>
          <p xml:id="ta-l4d49q2-d1e968">Ad octavum dicendum, quod etiam quando aliquid videtur per similitudinem alterius rei,
            potest contingere quod videns rem per medium, cogitet de re immediate sine hoc quod ejus
            cognitio convertatur ad aliquam aliam rem; quia in illud medium non convertitur ut est
            res quaedam, sed ut imago illius rei quae per ipsam cognoscitur. Idem autem est motus
            intellectus in imaginem inquantum est imago, et in imaginatum; quamvis alius motus sit
            intellectus in imaginem inquantum est res quaedam, et in id cujus est imago; et ideo,
            quando per similitudinem creaturae quam intellectus habet penes se, non convertitur in
            creaturam ut est res quaedam, sed solum ut est similitudo rei, tunc immediate de Deo
            cogitat, quamvis non immediate Deum videat.</p>
          <p xml:id="ta-l4d49q2-d1e972">Ad nonum dicendum, quod, sicut dicit Glossa super illud Psalm. 11: <quote xml:id="ta-l4d49q2-Qd1e974">diminutae
              sunt veritates</quote> etc., ab una veritate increata resultant multae veritates in
            animabus nostris, sicut ab una facie similitudines multae in speculo fracto, sive in
            multis speculis; et haec veritas in intellectu nostro resultans primo et principaliter
            consistit in primis principiis per se notis; et ideo quando per ea de omnibus aliis
            judicamus, nostrum judicium est secundum primam veritatem, cujus est dictorum
            principiorum veritas similitudo.</p>
          <p xml:id="ta-l4d49q2-d1e978">Ad decimum dicendum, quod dupliciter cognoscitur aliquid ab altero. Uno modo sicut ex
            cujus cognitione devenitur in cognitionem alterius; et sic illud quo cognoscitur, est
            magis notum, ut principia conclusionibus. Alio modo sicut perficiens cognoscentem ad
            cognoscendum; sive sit forma, sicut species lapidis in oculo perficit oculum ad
            videndum; sive principium effectivum hujus formae, sicut dicitur quod oculus videt per
            solem; et hoc modo id quo aliquid cognoscitur, non oportet quod sit magis notum, immo
            possibile est quod non cognoscatur; cognoscitur enim per quamdam inflexionem intellectus
            ab objecto cognoscibili in id quod erat cognitionis principium. Sic autem in Deo omnia
            cognoscimus; et ideo ratio non sequitur.</p>
          <p xml:id="ta-l4d49q2-d1e981">Ad undecimum dicendum, quod verbum Augustini intelligendum est quantum ad hoc quod
            nulla creatura interponitur inter mentem nostram et Deum, qua mediante mens nostra a Deo
            procedat in esse, vel qua mediante formetur per gratiam vel per gloriam, sicut
            efficiente medio. Nihil tamen prohibet quin aliqua forma creata mediante mens nostra a
            Deo formetur, sicut gratiae vel caritatis habitu; et sic per speciem creatam formatur
            mens viatoris ad videndum Deum.</p>
          <p xml:id="ta-l4d49q2-d1e984">Ad duodecimum dicendum, quod Avempace posuit quod intelligere essentias separatarum
            substantiarum poterat provenire homini per scientias speculativas, quas in hac vita
            addiscimus. Sed hanc positionem improbat Commentator in 3 de anima, ex hoc quod adhuc
            non sunt inventa aliqua principia quibus ad hoc perveniri possit; quod non videtur esse
            probabile, si ad hoc per principia scientiarum speculativarum perveniri posset; et
            praecipue cum omnis humana cognitio ad illam ordinetur; non enim esset probabile quod
            species humana deficeret a perfectione naturali totaliter. Et ideo dicendum, quod
            praedicta positio impossibilis est; cujus ratio est, quia scientiae speculativae
            procedunt ex principiis per se notis, quae a sensu accipiuntur, ut dicitur in 2
            posteriorum; et ideo per illa non possumus devenire in essentias illarum rerum quae
            omnes formas sensibiles excedunt; unde per nullam scientiam speculativam quam nunc
            acquirimus, scimus quid est Deus, vel quid est Angelus, nisi sub quibusdam
            similitudinibus, magis cognoscentes de eis quid non sunt quam quid sunt; et propter hoc
            dicit philosophus in principio Metaph. quod scientia de Deo non est humana possessio,
            quia scilicet eam ad plenum habere non possumus.</p>
          <p xml:id="ta-l4d49q2-d1e987">Ad tertiumdecimum dicendum, quod corpus non potest esse corruptibile nisi quando anima
            non plene corpori dominatur. Si enim plene ei dominaretur, suam incorruptionem ei
            conferret; et ideo in statu corruptionis oportet quod anima cognoscat secundum
            exigentiam corporis, scilicet accipiendo a sensibus. Tali autem modo cognitionis Deus
            per essentiam videri non potest, ut ex dictis patet, et secundum hoc status corruptionis
            repugnat visioni Dei per essentiam.</p>
        </div>
      </div>
    </body>
  </text>
</TEI>