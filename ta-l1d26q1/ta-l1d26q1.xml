<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber I, Distinctio 26, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Liber I, Distinctio 26, Quaestio 1</title>
          <date when="2016-03-15">March 15, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-15">March 15, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l1d26q1">
        <head xml:id="ta-l1d26q1-Hd1e89">Quaestio 1</head>
        <div xml:id="ta-l1d26q1-Dd1e92">
          <head xml:id="ta-l1d26q1-Hd1e94">Prooemium</head>
          <p xml:id="ta-l1d26q1-d1e97">Postquam determinavit Magister de essentia et personis, hic determinat de
            proprietatibus quibus personae distinguuntur. Dividitur autem in partes duas: in prima
            determinat de proprietatibus propriis personarum; in secunda de appropriatis personis,
            31 dist., ibi: <quote xml:id="ta-l1d26q1-Qd1e99">praeterea considerari oportet</quote>. Prima in duas: in prima
            determinat de proprietatibus personalibus; in secunda de proprietatibus personarum quae
            non sunt personales, 28 dist. Prima in duas: in prima determinat de proprietatibus
            personalibus; in secunda comparat nomina significantia personas, 27 dist., ibi:
              <quote xml:id="ta-l1d26q1-Qd1e102">hic quaeri potest</quote>. Prima in duas: in prima determinat de hypostasi quae
            substat proprietatibus sicut distinctum distinguenti; in secunda determinat de
            proprietatibus quibus hypostases distinguuntur, ibi: <quote xml:id="ta-l1d26q1-Qd1e105">jam de proprietatibus
              personarum videamus</quote>. Et haec dividitur in duas: in prima assignat personales
            proprietates personarum; in secunda removet quasdam dubitationes, ibi: <quote xml:id="ta-l1d26q1-Qd1e108">hic
              quaeritur, quomodo dicatur proprium nato Deo, quod est Dei filius</quote>. Circa
            primum duo facit: primo assignat personalium proprietatum numerum; secundo assignat
            praedicandi modum quantum ad tria, scilicet quod non praedicantur substantialiter sed
            relative, et quod non praedicantur accidentaliter, et quod non praedicantur temporaliter
            sed ab aeterno, et confirmat per auctoritatem sanctorum, ibi: <quote xml:id="ta-l1d26q1-Qd1e111">quocirca sciendum
              est, non omne quod dicitur de Deo, dici secundum substantiam. Hic quaeritur, quomodo
              dicatur proprium nato Deo, quod est Dei filius</quote>. Hic removet primo
            dubitationes: et primo quantum ad proprietatem filii; secundo quantum ad proprietatem
            spiritus sancti, ibi: <quote xml:id="ta-l1d26q1-Qd1e115">ita etiam de spiritu sancto dicendum est</quote>. Et haec
            dividitur in duas: in prima removet dubitationem; in secunda excludit errorem, ibi:
              <quote xml:id="ta-l1d26q1-Qd1e118">quidam tamen putant, spiritum sanctum vel donum non dici relative ad patrem vel
              ad filium</quote>. Circa primum duo facit: primo removet dubitationem de proprietate
            spiritus sancti, secundum quod significatur nomine doni; secundo prout significatur
            nomine spiritus sancti, ibi: <quote xml:id="ta-l1d26q1-Qd1e121">hic quaeri potest, utrum pater et filius vel etiam
              ipsa Trinitas possit dici spiritus sanctus</quote>. Hic quaeruntur duo. Primo de
            hypostasi. Secundo de proprietatibus. Circa primum duo quaeruntur: 1 utrum hypostasis
            sit in divinis, et quid ibi significet; 2 utrum abstractis per intellectum
            proprietatibus personalibus, remaneant hypostases distinctae.</p>
        </div>
        <div xml:id="ta-l1d26q1-Dd1e126" type="articulus">
          <head xml:id="ta-l1d26q1-Hd1e128">Articulus 1</head>

          <head xml:id="ta-l1d26q1-Hd1e131" type="question-title">Utrum hypostasis proprie dicatur in divinis</head>

          <p xml:id="ta-l1d26q1-d1e134">Ad primum sic proceditur. Videtur quod hypostasis non sit in divinis proprie dicenda.
            Primo per hoc quod Hieronymus dicit in littera, quod hoc nomen non est bonae
            suspicionis, et quod venenum sub melle latet.</p>
          <p xml:id="ta-l1d26q1-d1e137">Praeterea, sicut dicit Boetius, hypostasis nominat substantiam subjectam accidentibus.
            Sed Deus non substat alicui accidenti, ut supra, distinct. 8, quaest. 5, dixit
            Augustinus. Ergo non proprie potest dici hypostasis.</p>
          <p xml:id="ta-l1d26q1-d1e140">Item, hypostasis nominat rem naturae, quae alicui naturae supponitur. Sed in omni re
            naturae videtur quod natura sit majoris simplicitatis quam ipsa res naturae, et quod res
            naturae addit aliquid supra naturam; alias sicut est una natura, ita esset una res
            naturae. Sed ubicumque est additio, ibi est compositio. Ergo videtur quod omnis
            hypostasis sit composita. Sed in Deo non est aliqua compositio. Ergo nec hypostasis.</p>
          <p xml:id="ta-l1d26q1-d1e144">Praeterea, omnis hypostasis est subsistentia et essentia: quia omne quod substat,
            subsistit et est. Si igitur in Deo est hypostasis, illa hypostasis erit subsistentia et
            essentia: quod non videtur, quia dicimus tres hypostases, non autem tres essentias vel
            subsistentias, secundum Boetium. Ergo videtur quod hypostasis in divinis nihil sit.</p>
          <p xml:id="ta-l1d26q1-d1e147">Praeterea, omne quod est in divinis, aut est absolutum aut ad aliquid. Sed hypostasis
            non videtur in divinis significare absolutum; quia nihil absolutum in divinis
            distinguitur, secundum Augustinum, et Boetium; hypostasis autem distinguitur. Nec etiam
            est ad aliquid; quia relatio in divinis est distinguens, et hypostasis est distinctum.
            Ergo videtur quod hypostasis non sit in divinis.</p>
          <p xml:id="ta-l1d26q1-d1e150">Praeterea, omne indeterminatum se habet ad determinatum sicut possibile et materiale.
            Sed persona se habet ad hypostasim sicut determinatum ad indeterminatum, vel sicut
            distinctum ad distinguibile, ut quidam dicunt: eo quod persona est hypostasis
            proprietate distincta ad dignitatem pertinente. Ergo cum in divinis nihil sit materiale
            et potentiale vel incompletum, videtur quod in divinis non sit hypostasis.</p>
          <p xml:id="ta-l1d26q1-d1e153">Contra, sicut supra dictum est, dist. 25, qu. 1, art. 1, idem dicunt Graeci hypostasim,
            quod nos personam. Sed persona proprie dicitur in Deo, et pluraliter de tribus, et
            singulariter de singulis. Ergo et similiter hypostasis.</p>
          <p xml:id="ta-l1d26q1-d1e156">Respondeo dicendum, quod, ut ex dictis patet, et ex verbis Boetii, hypostasis apud
            Graecos est principaliter individuum substantiae, quod nos substantiam primam dicimus.
            Hoc autem est aliquid completum et distinctum et incommunicabile in natura substantiae.
            Unde hypostasis divina erit illud quod est per se subsistens, distinctum et
            incommunicabile. Nihil autem absolutum est distinctum in divinis, sed solum id quod est
            ad aliquid: et sicut essentia est ipsum quod est secundum rem, ita realiter relatio
            distinguens est ipsum distinctum; et cum relatio sit idem secundum rem quod essentia,
            ipsum distinctum relatione erit idem secundum rem quod subsistens in essentia vel natura
            divina; et hoc significat nomen hypostasis. Unde dico, quod nomen hypostasis in divinis
            significat relationem ut distinctam per modum subsistentis in natura divina, ut dictum
            est de nomine personae; sed differt, quia hypostasis de ratione sua non includit
            determinatam rationem distinctionis, sed nomen personae specialem includit distinctionis
            rationem quae ad dignitatem pertinet, prout dicit quid subsistens in natura nobili,
            scilicet intellectuali: quamvis hoc idem dicat nomen hypostasis ex usu Graecorum, ut
            Boetius dicit, ubi supra. Sed hoc nomen pater ulterius significat distinctum, exprimendo
            specialem et determinatam rationem distinctionis ad nobilitatem pertinentem, scilicet
            relationem paternitatis. Ex hoc patet quod ista quatuor se habent consequenter:
            hypostasis enim dicit subsistens distinctum quocumque modo. Hypostasis divina dicit
            subsistens distinctum relatione, quia alia distinctio non potest esse in divinis.
            Persona dicit distinctum distinctione relationis ad dignitatem pertinentis. Pater in
            divinis dicit subsistens distinctum relatione ad nobilitatem pertinente, quae est
            paternitas.</p>
          <p xml:id="ta-l1d26q1-d1e159">Ad primum igitur dicendum, quod nomen respondens hypostasi lingua Latina, scilicet
            substantia, aequivocatur ad essentiam et ad substantiam primam, et ideo ne fieret
            occasio deceptionis, noluit Hieronymus uti nomine hypostasis ante notam et determinatam
            ejus significationem; ne ex distinctione hypostasis, distinctionem essentiae haeretici,
            simplices decipiendo, arguerent.</p>
          <p xml:id="ta-l1d26q1-d1e163">Ad secundum dicendum, quod quamvis secundum rem in divinis non sit aliquid sub alio vel
            substans alii per modum accidentis; tamen intelligitur aliquid substare quantum ad modum
            significandi, secundum quod etiam dicit Damascenus, quod in divinis quaedam significant
            id quod consequitur substantiam, ut bonitas, sapientia, paternitas et hujusmodi; et
            secundum hoc potest dici ibi nomen hypostasis.</p>
          <p xml:id="ta-l1d26q1-d1e166">Ad tertium dicendum, quod hypostasis in Deo est res naturae. Sciendum est enim quod
            individuum substantiae dicitur dupliciter: vel ex eo quod substat naturae, vel ex eo
            quod substat accidentibus et proprietatibus; et quantum ad utrumque potest significari
            per nomen primae intentionis, vel per nomen secundae intentionis. Per nomen primae
            impositionis significatur ut substat naturae, hoc nomine res naturae; et per nomen
            secundae impositionis, hoc nomine quod est suppositum. Similiter inquantum substat
            proprietati, significatur nomine primae impositionis, quod est nomen hypostasis vel
            personae, et nomine secundae impositionis, quod est singulare, ut individuum: quae
            proprie non sunt in divinis, quia exprimunt determinatum modum distinctionis, quod est
            per materiam; sed loco horum dicitur ibi incommunicabile. Nec tamen oportet quod natura
            sit aliquid simplicius quam ipsa res naturae: quia in simplicibus, secundum Avicennam,
            quidditas simplicis est ipsum simplex; sed differt tantum quantum ad modum significandi:
            quia quidditas significatur ut forma, et ipsa res simplex significatur ut subsistens; et
            distinctio in re naturae non est ex parte naturae, sed ex parte relationum oppositarum
            subsistentium in natura illa.</p>
          <p xml:id="ta-l1d26q1-d1e169">Ad quartum dicendum, quod persona, ut dictum est, dist. 25, qu. 1, art. 4, non
            distinguitur in divinis ex parte naturae, vel ex parte ipsius esse; sed solum ex parte
            proprietatum; unde illa nomina quae dicuntur secundum respectum ad proprietatem,
            pluraliter praedicantur, sicut hypostasis et persona; quae autem dicuntur per respectum
            ad esse, praedicantur singulariter, ut subsistentia et essentia: quamvis nomen
            subsistentiae apud usum sanctorum sumatur pro hypostasi, ut prius dictum est. Sed
            quaedam sunt nomina quae dicunt respectum ad naturam communem, quae etiam pluraliter
            praedicantur, ut res naturae et suppositum; quia quamvis non dicant respectum ad
            proprietatem per modum formae, tamen, inquantum nominant aliquid distinctum sub natura
            communi, significant in divinis relationes ut subsistentes. Subsistentia autem et
            essentia non nominat distinctum: unde etiam per prius sunt in generibus et speciebus
            quam in individuis, secundum Boetium: et ideo si proprie accipiantur, pluraliter non
            praedicantur, sicut est apud Graecos.</p>
          <p xml:id="ta-l1d26q1-d1e172">Ad quintum dicendum, quod hypostasis, ut dictum est, in corp. art., significat in
            divinis relationem per modum substantiae: quia sicut propter simplicitatem, idem est in
            Deo essentia et esse: ita etiam idem est in eo relatio distinguens et distinctum
            relatione; sed differunt secundum modum significandi, qui fundatur in re, quia utrumque
            nomen habet veram significationem suam in Deo; et ideo differunt etiam quantum ad modum
            supponendi, quia supposito uno non supponitur aliud. Sicut enim dicimus quod Deus
            generat et deitas non generat: ita dicimus quod hypostasis distinguitur et relatio
            distinguit.</p>
          <p xml:id="ta-l1d26q1-d1e175">Ad sextum dicendum, quod sicut nomen personae significat quid distinctum in divinis,
            ita et nomen hypostasis; sed nomen personae determinat specialem modum distinctionis,
            scilicet per proprietatem nobilem, quod nomen hypostasis non determinat; unde se habent
            quasi sicut superius et inferius; sicut aliqua substantia est quodammodo magis communis
            quam aliquis homo. Sed ista determinatio et indeterminatio communis et proprii, in rebus
            compositis reducitur ad materiale et formale secundum rem, eo quod ratio generis fluit a
            materia, et ratio differentiae a forma, ut dictum est: sed in rebus simplicibus non
            habet aliquid respondens in re quod sit indeterminatum, quasi materiale, et forma
            adveniente determinetur; sed est solum quantum ad modum significandi, inquantum utrumque
            illorum est vere significare in divinis.</p>
        </div>
        <div xml:id="ta-l1d26q1-Dd1e179" type="articulus">
          <head xml:id="ta-l1d26q1-Hd1e181">Articulus 2</head>

          <head xml:id="ta-l1d26q1-Hd1e184" type="question-title">Utrum remotis relationibus per intellectum, hypostases
            remaneant distinctae</head>

          <p xml:id="ta-l1d26q1-d1e187">Ad secundum sic proceditur. Videtur quod remotis relationibus per intellectum,
            remaneant hypostases distinctae. Sicut enim dicit Augustinus, in omni quod ad alterum
            dicitur, est accipere aliquid quod per se dicitur; quia relatum, non est relatum tantum,
            sed etiam est aliquid. Si igitur hypostasis secundum relationem ad aliquid dicitur,
            videtur quod praeter intellectum relationis, sit aliquid intelligere subsistens; et ita
            remotis proprietatibus relativis per intellectum, videtur quod remaneant ipsae
            hypostases subsistentes.</p>
          <p xml:id="ta-l1d26q1-d1e190">Praeterea, hypostasis in divinis est perfectior quam sit in creaturis. Sed in creaturis
            remoto per intellectum, vel secundum rem, hoc quod una hypostasis ad aliam dicitur,
            adhuc remanent ipsae hypostases, sicut Socrates et Plato. Ergo videtur quod etiam in
            divinis.</p>
          <p xml:id="ta-l1d26q1-d1e193">Item, omne quod cadit in definitione alicujus, potest intelligi, non intellecto illo;
            sicut remoto per intellectum rationali, per quod homo constituitur, intelligitur animal,
            quod in definitione hominis ponitur. Sed persona est hypostasis proprietate distincta,
            ad dignitatem pertinente. Ergo remota per intellectum proprietate relativa, adhuc
            remanet hypostasis distincta.</p>
          <p xml:id="ta-l1d26q1-d1e197">Praeterea, pater habet quod est quis, et quod est pater. Aut igitur ab eodem, aut ab
            alio. Si ab eodem, tunc cum paternitate sit pater, paternitate erit quis. Sed in filio
            non est paternitas. Ergo filius non erit quis: quod est falsum. Ergo oportet dare
            alterum, quod non ab eodem habeat. Remoto igitur a patre hoc quo pater dicitur, adhuc
            remanet quod est quis. Sed quis nominat hypostasim. Ergo remota relatione remanet
            hypostasis distincta.</p>
          <p xml:id="ta-l1d26q1-d1e200">Contra, sicut dicit Augustinus in omnibus pater et filius unum sunt, praeter ea quae ad
            aliquid dicuntur. Remoto igitur per intellectum hoc quo pater ad alterum dicitur,
            remanet solum id in quo pater et filius uniuntur. Sed hoc non potest esse distinctum in
            divinis. Ergo remota relatione per intellectum, non remanent hypostases distinctae. Hoc
            idem videtur per Boetium qui dicit quod in divinis sola relatio multiplicat
            Trinitatem.</p>
          <p xml:id="ta-l1d26q1-d1e203">Respondeo dicendum, quod duplex est opinio. Quidam dicunt, quod sicut est in creaturis,
            quod remotis relationibus et proprietatibus, remanent ipsae hypostases seipsis
            distinctae, ita est etiam in divinis; unde dicunt, quod abstracta personalitate, idest,
            relatione constituente personam, remanet hypostasis. Sed hoc non videtur posse stare
            secundum fidei suppositionem, propter duo. Primo, quia cum pluralitas semper causetur ex
            aliqua distinctione, et distinctio omnis sit vel per essentiam vel per quantitatem vel
            per relationem, impossibile est in Deo esse aliquam distinctionem nisi quam causat
            relatio. Unde remotis relationibus per intellectum, simul tollitur ipse intellectus
            distinctionis. Secundo, quia in divinis nihil praedicatur sicut accidens, vel sicut
            forma inhaerens alicui praeexistenti; unde quidquid significatur per modum formae, totum
            est subsistens. Unde sicut remota essentia per intellectum, non remanet aliquid quasi
            recipiens illam essentiam, quia ipsamet essentia est subsistens; ita etiam remota
            bonitate per intellectum, non remanet aliquid quasi recipiens bonitatem, quia ipsa
            bonitas est subsistens; et similiter remota relatione per intellectum, non relinquitur
            aliquid quasi substratum illi relationi, sed ipsamet relatio est res subsistens. Unde
            abstracta relatione, proprie loquendo, nihil manet, neque absolutum, neque relatum,
            neque hypostasis, neque essentia. Sed verum est quod essentia potest intelligi, non
            intellecta bonitate, ut dicit Boetius, et similiter potest intelligi essentia, non
            intellecta paternitate vel relatione, sicut Judaei intelligunt, sed non per modum
            abstractionis. Sed non potest intelligi quod in divinis removeatur relatio et remaneat
            aliquid subsistens relationi, quia ipsamet ibi subsistit. Et ideo concedimus cum aliis,
            quod remota relatione, non manet hypostasis distincta in divinis; tum quia non manet
            distinctio, tum quia non manet subsistens relationi. Sed verum est quod si nunquam
            essent relationes quas fides distinguit, Deus esset et substantia et persona ex hoc quod
            subsisteret in esse suo, et substaret proprietatibus essentialibus, quibus ab essentiis
            aliis distingueretur.</p>
          <p xml:id="ta-l1d26q1-d1e206">Ad primum igitur dicendum, quod in divinis est accipere et absolutum et relatum; sed
            relatio non advenit absoluto sicut distinguens ipsum, sed per omnimodam identitatem rei.
            Sed id quod distinguitur relatione, est ipsa relatio; et hoc potest significari per
            modum subsistentis; et sic significatur nomine personae vel hypostasis, ut patet ex
            dictis.</p>
          <p xml:id="ta-l1d26q1-d1e209">Ad secundum dicendum, quod in creaturis hypostases distinguuntur per materiam et
            proprietates diversae sunt ostendentes distinctionem; sed in divinis hypostases non
            distinguuntur nisi per relationem: quia non est ibi invenire aliquam realem alietatem,
            nisi quae est secundum oppositionem relativam. Unde sicut in creaturis, subtracta per
            intellectum divisione materiae et quantitatis, non remanent hypostases distinctae; ita
            etiam in divinis subtracta oppositione relativa.</p>
          <p xml:id="ta-l1d26q1-d1e212">Ad tertium dicendum, quod hypostasis ponitur in definitione personae, quia persona
            addit aliquid supra hypostasim: non quidem relationem, quia relatio est de intellectu
            hypostasis divinae, sicut de intellectu personae: sed addit determinatam rationem
            relationis, scilicet pertinens ad dignitatem: et ideo remota relatione, neque hypostasis
            intellectus, neque personae manet in divinis: quia etiam ex hoc ipso quod ponitur
            hypostasis divina, ponitur subsistens in proprietate nobili. Unde ratio nobilitatis quam
            addit persona, includitur in hoc quod est divina hypostasis. Unde sicut hypostasis
            humana nihil minus dicit quam persona, ita nec hypostasis divina.</p>
          <p xml:id="ta-l1d26q1-d1e216">Ad quartum dicendum, quod paternitate habet pater quod est quis, et quod est pater; non
            tamen sequitur quod filius non sit quis; quia hoc quo pater habet paternitatem, filius
            habet filiationem, quae etiam est relatio. Unde abstracta relatione, neque pater est
            quis, neque filius est quis; sed tamen uterque est quis sua relatione, sicut uterque est
            persona sua personalitate; et tamen personalitas unius non est personalitas alterius: et
            hoc quomodo sit patet ex praedictis, dist. 25, quaest. 1, art. 3, de communitate
            personae.</p>
        </div>
      </div>
    </body>
  </text>
</TEI>