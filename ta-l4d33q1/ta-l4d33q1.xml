<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum IV, Distinctio 33, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Librum IV, Distinctio 33, Quaestio 1</title>
          <date when="2016-03-19">March 19, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-19">March 19, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="G" n="ghent567">Ghent, Belgium, Ghent University Library, 567</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#G" n="483a"/>
      </div>
    </front>
    <body>
      <div xml:id="ta-l4d33q1">
        <head xml:id="ta-l4d33q1-Hd1e97">Librum IV, Distinctio 33, Quaestio 1</head>
        <div xml:id="ta-l4d33q1-Dd1e100">
          <head xml:id="ta-l4d33q1-Hd1e102">Prooemium</head>
          <p xml:id="ta-l4d33q1-d1e105">Postquam determinavit Magister de bonis matrimonii, hic ostendit quomodo haec bona
            erant in matrimonio antiquorum; et dividitur in partes duas: in prima ostendit quomodo
            erant in matrimonio patrum ante legem; in secunda, quomodo erant in matrimonio tempore
            legis celebrato, ibi: <quote xml:id="ta-l4d33q1-Qd1e107">legis vero tempore interdixit Moyses carnalem copulam fieri
              cum matre</quote> et cetera. Prima in duas: in prima ostendit quod ante legem patres
            licite plures uxores habuerunt; in secunda inquirit quomodo cum pluralitate uxorum bonum
            fidei servabatur, ibi: <quote xml:id="ta-l4d33q1-Qd1e110">si quis opponat quod fidem tori non servabant illi patres,
              dicimus</quote> et cetera. Circa primum tria facit: primo movet quaestionem; secundo
            determinat eam, ibi: <quote xml:id="ta-l4d33q1-Qd1e113">ad quod dicimus</quote> etc.; tertio solutionem per
            auctoritatem confirmat, ibi: <quote xml:id="ta-l4d33q1-Qd1e116">de hoc Augustinus sic ait</quote> et cetera. Et
            circa hoc duo facit: primo inducit auctoritatem ad principale propositum probandum, quod
            scilicet illorum essent conjugia licita qui plures habebant uxores; secundo ostendit
            quod etiam erant tanti meriti sicut est virginitas nostri temporis, ibi: <quote xml:id="ta-l4d33q1-Qd1e119">quod
              vero castitas virginalis non praeferatur in merito conjugali castitati Abrahae,
              Augustinus ostendit. Legis vero tempore interdixit Moyses carnalem copulam fieri cum
              matre, cum noverca</quote> et cetera. Hic determinat de matrimonio tempore legis
            celebrato; et circa hoc tria facit: primo ostendit quomodo per legem Moysi matrimonium
            fuit determinatum et quantum ad legitimarum personarum determinationem, et quantum ad
            separationem; secundo inquirit, utrum tempore legis liceret plures habere uxores, ibi:
              <quote xml:id="ta-l4d33q1-Qd1e123">sed numquid sub lege licebat habere plures uxores?</quote> Tertio ex
            consequenti de virginitate determinat, ibi: <quote xml:id="ta-l4d33q1-Qd1e126">melior est autem virginitas mentis
              quam carnis</quote>. Hic est triplex quaestio. Prima de pluralitate uxorum. Secunda de
            libello repudii. Tertia de virginitate. Circa primum quaeruntur tria: 1 an habere plures
            uxores sit contra legem naturae; 2 utrum fuerit licitum; 3 utrum habere concubinam sit
            contra legem naturae.</p>

        </div>
        <div xml:id="ta-l4d33q1-Dd1e131" type="articulus">
          <head xml:id="ta-l4d33q1-Hd1e133">Articulus 1</head>

          <head xml:id="ta-l4d33q1-Hd1e136" type="questionTitle">Utrum habere plures uxores sit contra legem naturae</head>

          <p xml:id="ta-l4d33q1-d1e139">Ad primum sic proceditur. Videtur quod habere plures uxores non sit contra legem
            naturae. Consuetudo enim juri naturali non praejudicat. Sed habere plures uxores
            peccatum non erat quando mos erat, ut ab Augustino in littera habetur. Ergo habere
            plures uxores non est contra legem naturae.</p>
          <p xml:id="ta-l4d33q1-d1e142">Praeterea, quicumque facit contra legem naturae, facit contra praeceptum; quia sicut
            lex scripta habet sua praecepta, ita et lex naturae. Sed Augustinus dicit, quod habere
            plures uxores non erat contra praeceptum, quia nulla lege erat prohibitum. Ergo habere
            plures uxores non est contra legem naturae.</p>
          <p xml:id="ta-l4d33q1-d1e145">Praeterea, matrimonium principaliter ordinatur ad prolis procreationem. Sed unus potest
            ex pluribus prolem accipere, plures fecundando. Ergo non est contra legem naturae habere
            plures uxores.</p>
          <p xml:id="ta-l4d33q1-d1e149">Praeterea, <quote xml:id="ta-l4d33q1-Qd1e151">jus naturale est quod natura omnia animalia docuit</quote>, ut in
            principio Digestorum dicitur. Sed natura non docuit hoc omnia animalia, quod sit una
            unius; cum unum mas in multis animalibus, pluribus feminis conjungatur. Ergo non est
            contra legem naturae habere plures uxores.</p>
          <p xml:id="ta-l4d33q1-d1e155">Praeterea, secundum philosophum in 15 de animalibus, in generatione prolis mas se habet
            ad feminam sicut agens ad patiens, et artifex ad materiam. Sed non est contra ordinem
            naturae quod unum agens in plura patientia agat, aut unus artifex ex diversis materiis
            operetur. Ergo nec est contra legem naturae quod unus mas plures uxores habeat.</p>
          <p xml:id="ta-l4d33q1-d1e158">Sed contra, illud praecipue videtur esse de jure naturali quod homini in ipsa
            institutione humanae naturae est inditum. Sed quod sit una unius, in ipsa institutione
            humanae naturae est ei inditum, ut patet Genes. 2, 24: <quote xml:id="ta-l4d33q1-Qd1e160" source="http://scta.info/resource/gen2_24">erunt duo in carne
              una</quote>. Ergo est de lege naturae.</p>
          <p xml:id="ta-l4d33q1-d1e164">Praeterea, contra legem naturae est quod homo se ad impossibile obliget; et ut quod uni
            datum est, alteri detur. Sed homo contrahens cum una uxore, sui corporis potestatem ei
            tradit, ut necesse sit reddere debitum cum petierit. Ergo contra legem naturae est, si
            postea alteri potestatem sui corporis tradat; quia non posset simul utrique reddere
            debitum, si simul peterent.</p>
          <p xml:id="ta-l4d33q1-d1e167">Praeterea, de lege naturae est quod tibi non vis fieri, ne alteri feceris. Sed vir
            nullo modo vellet quod uxor alium virum haberet. Ergo contra legem naturae faceret, si
            uxorem aliam superinduceret.</p>
          <p xml:id="ta-l4d33q1-d1e170">Praeterea, quidquid est contra naturale desiderium, est contra legem naturae. Sed zelus
            viri ad uxorem et uxoris ad virum naturalis est; quia in omnibus invenitur. Cum ergo
            zelus sit amor non patiens consortium in amato, videtur quod contra legem naturae sit
            quod plures uxores habeant unum virum.</p>
          <p xml:id="ta-l4d33q1-d1e174">Respondeo dicendum, quod omnibus rebus naturaliter insunt quaedam principia quibus non
            solum operationes proprias efficere possunt, sed quibus etiam eas convenientes fini suo
            reddant; sive sint actiones quae consequantur rem aliqua ex natura sui generis, sive
            consequantur ex natura speciei: ut magneti competit ferri deorsum ex natura sui generis,
            et attrahere ferrum ex natura speciei. Sicut autem in rebus agentibus ex necessitate
            naturae sunt principia actionum ipsae formae, a quibus operationes propriae prodeunt
            convenientes fini; ita in his quae cognitionem participant, principia agendi sunt
            cognitio et appetitus; unde oportet quod in vi cognoscitiva sit naturalis conceptio, et
            in vi appetitiva naturalis inclinatio, quibus operatio conveniens generi sive speciei
            reddatur competens fini. Sed quia homo inter cetera animalia rationem finis cognoscit,
            et proportionem operis ad finem; ideo naturalis conceptio ei indita, qua dirigatur ad
            operandum convenienter, lex naturalis vel jus naturale dicitur; in ceteris autem
            aestimatio naturalis vocatur. Bruta enim ex vi naturae impelluntur ad operandum
            convenientes actiones magis quam regulentur quasi proprio arbitrio agentia. Lex ergo
            naturalis nihil est aliud quam conceptio homini naturaliter indita, qua dirigitur ad
            convenienter agendum in actionibus propriis, sive competant ei ex natura generis, ut
            generare, comedere, et hujusmodi; sive ex natura speciei, ut ratiocinari, et similia.
            Omne autem illud quod actionem inconvenientem reddit fini quem natura ex opere aliquo
            intendit, contra legem naturae esse dicitur. Potest autem actio non esse conveniens fini
            vel principali, vel secundario; et sive sic, sive sic, hoc contingit dupliciter. Uno
            modo ex aliquo quod omnino impedit finem; ut nimia superfluitas aut defectus comestionis
            impedit salutem corporis quasi principalem finem comestionis; et bonam habitudinem in
            negotiis exercendis, quae est finis secundarius. Alio modo ex aliquo quod facit
            difficilem aut minus decentem perventionem ad finem principalem vel secundarium, sicut
            inordinata comestio quantum ad tempus indebitum. Si ergo actio sit inconveniens fini
            quasi omnino prohibens finem principalem, directe per legem naturae prohibetur primis
            praeceptis legis naturae, quae sunt in operabilibus, sicut sunt communes conceptiones in
            speculativis. Si autem sit incompetens fini secundario quocumque modo, aut etiam
            principali, ut faciens difficilem vel minus congruam perventionem ad ipsum; prohibetur
            non quidem primis praeceptis legis naturae, sed secundis, quae ex primis derivantur;
            sicut conclusiones in speculativis ex principiis per se notis fidem habent; et sic dicta
            actio contra legem naturae esse dicitur. Matrimonium ergo habet pro fine principali
            prolis procreationem et educationem; qui quidem finis competit homini secundum naturam
            generis; unde et aliis animalibus est communis, ut dicitur in 8 Ethicor.; et sic bonum
            matrimonii assignatur proles. Sed pro fine secundario, ut dicit philosophus, habet in
            hominibus solum communicationem operum quae sunt necessaria in vita, ut supra dictum
            est; et secundum hoc fidem sibi invicem debent, quae est unum de bonis matrimonii. Habet
            ulterius alium finem, inquantum in fidelibus est, scilicet significationem Christi et
            Ecclesiae; et sic bonum matrimonii dicitur sacramentum. Unde primus finis respondet
            matrimonio hominis inquantum est animal; secundus, inquantum est homo; tertius,
            inquantum est fidelis. Pluralitas ergo uxorum neque totaliter tollit neque aliqualiter
            impedit primum finem, cum unus vir sufficiat pluribus uxoribus fecundandis, et educandis
            filiis ex eis natis; sed secundum finem etsi non totaliter tollat, tamen multum impedit,
            eo quod non facile potest esse pax in familia ubi uni viro plures uxores junguntur, cum
            non possit unus vir sufficere ad satisfaciendum pluribus uxoribus ad votum; et quia
            communicatio plurium in uno officio causat litem, sicut figuli corrixantur ad invicem,
            et similiter plures uxores unius viri. Tertium autem finem totaliter tollit, eo quod
            sicut Christus est unus, ita Ecclesia una; et ideo patet ex dictis quod pluralitas
            uxorum quodammodo est contra legem naturae, et quodammodo non.</p>
          <p xml:id="ta-l4d33q1-d1e177">Ad primum ergo dicendum, quod consuetudo non praejudicat legi naturae quantum ad prima
            praecepta ipsius, quae sunt quasi communes animi conceptiones in speculativis; sed ea
            quae ex istis trahuntur ut conclusiones, consuetudo auget, et similiter minuit; et
            hujusmodi est praeceptum legis naturae de unitate uxoris.</p>
          <p xml:id="ta-l4d33q1-d1e180">Ad secundum dicendum, quod sicut dicit Tullius, res a natura perfectas et a
            consuetudine approbatas legum virtus et religio sanxit. Unde patet quod illa quae lex
            naturalis dictat, quasi ex primis principiis legis naturae derivata, non habent vim
            coactivam per modum praecepti absolute, nisi postquam lege divina et humana sancita
            sunt; et hoc est quod dicit Augustinus quod non faciebant contra praeceptum, quia nulla
            lege erat prohibitum.</p>
          <p xml:id="ta-l4d33q1-d1e183">Ad tertium patet solutio ex dictis.</p>
          <p xml:id="ta-l4d33q1-d1e186">Ad quartum dicendum, quod jus naturale multipliciter accipitur. Primo enim jus aliquod
            dicitur naturale ex principio, quia a natura est inditum; et sic definit Tullius in 2
            rhetoricorum, dicens: <quote xml:id="ta-l4d33q1-Qd1e188">jus naturae est quod non opinio genuit, sed quaedam innata
              vis inseruit</quote>. Et quia etiam in rebus naturalibus dicuntur aliqui motus
            naturales, non quia sint ex principio intrinseco, sed quia sunt a principio superiori
            movente, sicut motus qui sunt in elementis ex impressione corporum caelestium, naturales
            dicuntur, ut Commentator dicit in 3 caeli et mundi; ideo ea quae sunt de jure divino,
            dicuntur esse de jure naturali, cum sint ex impressione et infusione superioris
            principii, scilicet Dei; et sic accipitur ab Isidoro, qui dicit, quod jus naturale est
            quod in lege et in Evangelio continetur. Tertio dicitur jus naturale non solum a
            principio, sed a natura, quia de naturalibus est. Et quia natura contra rationem
            dividitur, a qua homo est homo; ideo strictissimo modo accipiendo jus naturale, illa
            quae ad homines tantum pertinent, etsi sint de dictamine rationis naturalis, non
            dicuntur esse de jure naturali: sed illa tantum quae naturalis ratio dictat de his quae
            sunt homini aliisque communia; et sic datur dicta definitio, scilicet: <quote xml:id="ta-l4d33q1-Qd1e191">jus
              naturale est quod natura omnia animalia docuit</quote>. Pluralitas ergo uxorum quamvis
            non sit contra jus naturale tertio modo acceptum, est tamen contra jus naturale secundo
            modo acceptum, quia jure divino prohibetur; et etiam contra jus naturale primo modo
            acceptum, ut ex dictis patet, quod natura dictat animali cuilibet secundum modum
            convenientem suae speciei; unde etiam quaedam animalia, in quibus ad educationem prolis
            requiritur solicitudo utriusque, scilicet maris et feminae, naturali instinctu servant
            conjunctionem unius ad unum, sicut patet in turture et columba, et hujusmodi.</p>
          <p xml:id="ta-l4d33q1-d1e195">Ad quintum patet solutio ex dictis.</p>
          <p xml:id="ta-l4d33q1-d1e199">Sed quia rationes in contrarium adductae videntur ostendere quod pluralitas uxorum sit
            contra prima principia legis naturae; ideo ad eas est respondendum. Et dicendum ad
            sextum, quod natura humana absque omni defectu instituta est; et ideo non solum sunt ei
            indita illa sine quibus principalis matrimonii finis esse non potest, sed etiam illa
            sine quibus secundarius finis matrimonii sine difficultate haberi non posset; et hoc
            modo sufficit homini in ipsa sui institutione habere unam uxorem, ut dictum est.</p>
          <p xml:id="ta-l4d33q1-d1e202">Ad septimum dicendum, quod vir per matrimonium non dat sui corporis potestatem uxori
            quantum ad omnia, sed solum quantum ad illa quae matrimonium requirit. Non autem
            requirit matrimonium ut quolibet tempore uxori petenti vir debitum reddat, nisi quantum
            ad id ad quod principaliter est institutum, scilicet bonum prolis, et quantum sufficit
            ad impraegnationem. Requirit autem hoc matrimonium, inquantum est ad remedium
            institutum, quod est secundarius ipsius finis, ut quolibet tempore petenti debitum
            reddatur; et sic patet quod accipiens plures uxores non se obligat ad impossibile,
            considerato principali fine matrimonii; et ideo pluralitas uxorum non est contra
            praecepta prima legis naturae.</p>
          <p xml:id="ta-l4d33q1-d1e205">Ad octavum dicendum, quod illud praeceptum legis naturae: <quote xml:id="ta-l4d33q1-Qd1e207">quod tibi non vis
              fieri, alteri ne feceris</quote>, debet intelligi, eadem proportione servata. Non enim
            si praelatus non vult sibi resisti a subdito, ipse subdito resistere non debet; et ideo
            non oportet ex vi illius praecepti, quod, si vir non vult quod uxor sua non habeat alium
            virum, ipse non habeat aliam uxorem: quia unum virum habere plures uxores non est contra
            prima praecepta legis naturae, ut dictum est; sed unam uxorem habere plures viros est
            contra prima praecepta legis naturae, eo quod per hoc quantum ad aliquid totaliter
            tollitur, et quantum ad aliquid impeditur bonum prolis, quod est principalis matrimonii
            finis. In bono enim prolis intelligitur non solum procreatio; sed etiam educatio, ut
            supra dictum est. Ipsa enim procreatio prolis, etsi non totaliter tollatur, quia
            contingit post impraegnationem primam iterum mulierem impraegnari, ut dicitur in 7 de
            animalibus, tamen multum impeditur: quia vix potest accidere quin corruptio accidat
            quantum ad utrumque fetum, vel quantum ad alterum. Sed educatio totaliter tollitur; quia
            ex hoc quod una mulier plures maritos haberet, sequeretur incertitudo prolis respectu
            patris, cujus cura necessaria est in educando; et ideo nulla lege aut consuetudine est
            permissum unam uxorem habere plures viros, sicut e converso.</p>
          <p xml:id="ta-l4d33q1-d1e211">Ad nonum dicendum, quod naturalis inclinatio in appetitiva sequitur naturalem
            conceptionem in cognitione; et quia non est ita contra conceptionem naturalem quod vir
            habeat plures uxores sicut quod uxor habeat plures viros; ideo affectus uxoris non
            tantum refugit consortium in viro sicut e converso; et ideo tam in hominibus quam in
            animalibus invenitur major zelus maris ad feminam quam e converso.</p>

        </div>
        <div xml:id="ta-l4d33q1-Dd1e215" type="articulus">
          <head xml:id="ta-l4d33q1-Hd1e217">Articulus 2</head>

          <head xml:id="ta-l4d33q1-Hd1e220" type="questionTitle">Utrum habere plures uxores potuerit aliquando esse
            licitum</head>

          <p xml:id="ta-l4d33q1-d1e223">Ad secundum sic proceditur. Videtur quod habere plures uxores non potuerit aliquando
            esse licitum. Quia, secundum philosophum in 5 Ethic., jus naturale semper et ubique
            habet eamdem potentiam. Sed jure naturali prohibetur pluralitas uxorum, ut ex dictis
            patet. Ergo sicut modo non licet, ita neque unquam licuit.</p>
          <p xml:id="ta-l4d33q1-d1e226">Praeterea, si aliquando licuit; hoc non fuit nisi quia vel per se licitum erat, vel
            propter aliquam dispensationem licebat. Si primo modo, sic etiam nunc licitum esset. Si
            autem secundo modo, hoc esse non potest: quia secundum Augustinum, Deus cum sit naturae
            conditor, non facit aliquid contra rationes quas naturae inseruit. Cum ergo Deus naturae
            inseruerit quod sit una unius, ut dictum est, videtur quod ipse contra hoc nunquam
            dispensaverit.</p>
          <p xml:id="ta-l4d33q1-d1e229">Praeterea, si aliquid est licitum ex dispensatione, hoc non licet nisi illis quibus
            dispensatio fit. Non autem legitur aliqua dispensatio communis in lege cum omnibus
            facta. Cum ergo omnes communiter qui volebant, plures uxores acciperent in veteri
            testamento, nec ex hoc reprehendebantur in lege aut a prophetis; videtur quod non fuerit
            ex dispensatione licitum.</p>
          <p xml:id="ta-l4d33q1-d1e233">Praeterea, ubi est eadem causa dispensationis, debet eadem dispensatio fieri. Sed causa
            dispensationis non potest alia poni quam multiplicatio prolis ad cultum Dei, quae etiam
            nunc necessaria est. Ergo etiam adhuc dicta dispensatio duraret, praecipue cum non
            legatur revocata.</p>
          <p xml:id="ta-l4d33q1-d1e236">Praeterea, in dispensatione non debet praetermitti majus bonum propter minus bonum. Sed
            fides et sacramentum, quae non videntur posse servari in matrimonio quo unus pluribus
            uxoribus conjungitur, sunt meliora quam prolis multiplicatio. Ergo intuitu hujus
            multiplicationis dispensatio praedicta fieri non debuisset.</p>
          <p xml:id="ta-l4d33q1-d1e239">Sed contra, Galat. 3, dicitur, quod lex propter praevaricatores posita est, ut scilicet
            eos prohiberet. Sed lex vetus facit mentionem de pluralitate uxorum sine aliqua ejus
            prohibitione, ut patet Deuter. 21, 15: <quote xml:id="ta-l4d33q1-Qd1e241">si habuerit homo duas uxores</quote> et
            cetera. Ergo habendo duas uxores non erant praevaricatores; et ita erat licitum.</p>
          <p xml:id="ta-l4d33q1-d1e245">Praeterea, hoc idem videtur exemplo ex sanctis patribus, qui plures leguntur habuisse
            uxores, cum Deo essent acceptissimi, sicut Jacob, David, et quamplures alii. Ergo
            aliquando fuit licitum.</p>
          <p xml:id="ta-l4d33q1-d1e248">Respondeo dicendum, quod sicut ex praedictis patet, pluralitas uxorum dicitur esse
            contra legem naturae, non quantum ad prima praecepta ejus, sed quantum ad secunda, quae
            quasi conclusiones a primis praeceptis derivantur. Sed quia actus humanos variari
            oportet secundum diversas conditiones personarum et temporum, et aliarum
            circumstantiarum; ideo conclusiones praedictae a primis legis naturae praeceptis non
            procedunt ut semper efficaciam habentes, sed in majori parte. Talis enim est tota
            materia moralis, ut patet per philosophum in libris Ethicorum; et ideo ubi eorum
            efficacia deficit, licite ea praetermitti possunt. Sed quia non est facile determinare
            hujusmodi varietates; ideo illi ex cujus auctoritate lex efficaciam habet, reservatur,
            ut licentiam praebeat legem praetermittendi in illis casibus ad quos legis efficacia se
            non extendere debet; et talis licentia dispensatio dicitur. Lex autem de unitate uxoris
            non est humanitus, sed divinitus instituta, nec unquam verbo aut litteris tradita, sed
            cordi impressa, sicut et alia quae ad legem naturae qualitercumque pertinent; et ideo in
            hoc a solo Deo dispensatio fieri potuit per inspirationem internam, quae quidem
            principaliter sanctis patribus facta est, et per eorum exemplum ad alios derivata est eo
            tempore quo oportebat praedictum naturae praeceptum praetermitti, ut major esset
            multiplicatio prolis ad cultum Dei educandae. Semper enim principalior finis magis
            conservandus est quam secundarius. Unde, cum bonum prolis sit principalis matrimonii
            finis; ubi prolis multiplicatio necessaria erat, debuit negligi ad tempus impedimentum,
            quod posset in secundariis finibus evenire; ad quod removendum praeceptum prohibens
            pluralitatem uxorum ordinatur, ut ex dictis patet.</p>
          <p xml:id="ta-l4d33q1-d1e251">Ad primum ergo dicendum, quod jus naturale semper et ubique, quantum est de se, habet
            eamdem potentiam; sed per accidens propter aliquod impedimentum quandoque et alicubi
            potest variari, sicut ibidem philosophus exemplum ponit de aliis rebus naturalibus.
            Semper enim et ubique dextera est melior quam sinistra secundum naturam; sed per aliquod
            accidens convenit aliquem esse ambidexterum, quia natura nostra variabilis est; et
            similiter etiam est de naturali justo, ut ibidem philosophus dicit.</p>
          <p xml:id="ta-l4d33q1-d1e255">Ad secundum dicendum, quod in decretali quadam de divortiis dicitur, quod nunquam
            licuit alicui habere plures uxores sine dispensatione per divinam inspirationem habita.
            Nec tamen talis dispensatio datur contra rationes quas Deus naturae inseruit, sed
            praeter eas: quia rationes illae non sunt ordinatae ad semper, sed in pluribus esse, ut
            dictum est: sicut etiam non est contra naturam quando aliqua accidunt in rebus
            naturalibus miraculose praeter ea quae ut frequenter solent evenire.</p>
          <p xml:id="ta-l4d33q1-d1e258">Ad tertium dicendum, quod qualis est lex, talis debet esse dispensatio legis; et quia
            lex naturae non est litteris scripta, sed cordibus impressa; propter hoc non oportuit
            dispensationem eorum quae ad legem naturae pertinent, lege scripta dari, sed per
            internam inspirationem fieri.</p>
          <p xml:id="ta-l4d33q1-d1e261">Ad quartum dicendum, quod veniente Christo fuit tempus plenitudinis gratiae Christi,
            per quam cultus Dei in omnes gentes spirituali propagatione diffusus est; et ideo non
            est eadem ratio dispensationis quae erat ante Christi adventum, quando cultus Dei
            propagatione carnali multiplicabatur et conservabatur.</p>
          <p xml:id="ta-l4d33q1-d1e264">Ad quintum dicendum, quod proles, secundum quod est bonum matrimonii, includit fidem ad
            Deum servandam; quia secundum quod proles expectatur ad cultum Dei educanda, ponitur
            matrimonii bonum. Fides autem ad Deum servanda est potior quam fides uxori servanda,
            quae ponitur bonum matrimonii, et quam significatio quae pertinet ad sacramentum, quia
            significatio ad fidei cognitionem ordinatur; et ideo non est inconveniens, si propter
            bonum prolis aliquid detrahitur aliis duobus bonis. Nec tamen omnino tolluntur; quia et
            fides manet ad plures, et sacramentum aliquo modo: quia quamvis non significetur
            conjunctio Christi ad Ecclesiam inquantum est una, significatur tamen distinctio graduum
            Ecclesiae per pluralitatem uxorum; quae quidem est non solum in Ecclesia militante, sed
            etiam in triumphante; et ideo illorum matrimonia aliquo modo significabant conjunctionem
            ad Christi Ecclesiam, non solum militantem, ut quidam dicunt, sed etiam triumphantem, in
            qua sunt diversae mansiones.</p>

        </div>
        <div xml:id="ta-l4d33q1-Dd1e268" type="articulus">
          <head xml:id="ta-l4d33q1-Hd1e270">Articulus 3</head>

          <head xml:id="ta-l4d33q1-Hd1e273" type="questionTitle">Utrum habere concubinam sit contra legem naturae</head>

          <div xml:id="ta-l4d33q1-Dd1e276">
            <head xml:id="ta-l4d33q1-Hd1e278">Quaestiuncula 1</head>
            <p xml:id="ta-l4d33q1-d1e281">Ad tertium sic proceditur. Videtur quod habere concubinam non sit contra legem
              naturae. Legis enim caeremonialia non sunt de lege naturae. Sed fornicatio prohibetur,
              Act. 15, inter alia caeremonialia legis quae ad tempus credentibus ex gentibus
              imponebantur. Ergo fornicatio simplex, quae est accessus ad concubinam, non est contra
              legem naturae.</p>
            <p xml:id="ta-l4d33q1-d1e284">Praeterea, jus positivum a naturali jure profectum est, ut Tullius dicit. Sed
              secundum jus positivum fornicatio simplex non prohibetur, immo potius in poenam
              secundum antiquas leges mulieres lupanaribus tradendae condemnabantur. Ergo habere
              concubinam non est contra legem naturae.</p>
            <p xml:id="ta-l4d33q1-d1e287">Praeterea, naturalis lex non prohibet quin illud quod datur simpliciter, possit dari
              ad tempus et secundum quid. Sed una mulier soluta potest dare viro soluto in perpetuum
              sui corporis potestatem, ut utatur ea licite, cum voluerit. Ergo non est contra legem
              naturae, si dederit ei potestatem sui corporis ad horam.</p>
            <p xml:id="ta-l4d33q1-d1e290">Praeterea, quicumque utitur re sua ut vult, nemini facit injuriam. Sed ancilla est
              res domini. Ergo si dominus ea utatur ad libitum, non facit injuriam alicui; et ita
              habere concubinam non est contra legem naturae.</p>
            <p xml:id="ta-l4d33q1-d1e294">Praeterea, quilibet potest dare alteri quod suum est. Sed uxor habet potestatem in
              corpore viri, ut patet 1 Corinth. 7. Ergo si uxor velit, vir poterit alii mulieri
              conjungi sine peccato.</p>
            <p xml:id="ta-l4d33q1-d1e297">Sed contra, secundum omnes leges, filii qui de concubinis nascuntur, sunt
              vituperabiles. Sed hoc non esset, nisi concubitus ex quo oriuntur, esset naturaliter
              turpis. Ergo habere concubinam est contra legem naturae.</p>
            <p xml:id="ta-l4d33q1-d1e300">Praeterea, sicut supra, distinct. 26, dictum est, matrimonium est naturale. Sed hoc
              non esset, si sine praejudicio legis naturae homo posset conjungi mulieri praeter
              matrimonium. Ergo contra legem naturae est concubinam habere.</p>

          </div>
          <div xml:id="ta-l4d33q1-Dd1e304">
            <head xml:id="ta-l4d33q1-Hd1e306">Quaestiuncula 2</head>
            <p xml:id="ta-l4d33q1-d1e309">Ulterius. Videtur quod accedere ad concubinam non sit peccatum mortale. Majus enim
              peccatum est mendacium quam fornicatio simplex: quod patet ex hoc quod Judas, qui
              fornicationem non horruit cum Thamar committere, recusavit mendacium, dicens:
                <quote xml:id="ta-l4d33q1-Qd1e311">certe mendacii nos arguere non poterit</quote>. Sed mendacium non semper est
              mortale peccatum. Ergo neque fornicatio simplex.</p>
            <p xml:id="ta-l4d33q1-d1e315">Praeterea, peccatum mortale morte puniri debet. Sed lex vetus non puniebat concubitum
              concubinae morte, nisi in aliquo casu, ut patet Deuteron. 13. Ergo non est peccatum
              mortale.</p>
            <p xml:id="ta-l4d33q1-d1e318">Praeterea, secundum Gregorium, peccata carnalia sunt minoris culpae quam spiritualia.
              Sed non omnis superbia aut avaritia est peccatum mortale; quae sunt peccata
              spiritualia. Ergo nec omnis fornicatio, quae est peccatum carnale.</p>
            <p xml:id="ta-l4d33q1-d1e321">Praeterea, ubi est majus incitamentum, ibi est minus peccatum: quia magis peccat qui
              minori tentatione vincitur, ut supra, distinct. 10, dictum est. Sed concupiscentia
              maxime instigat ad venerea. Ergo cum actus gulae non sit semper peccatum mortale, nec
              fornicatio simplex erit peccatum mortale.</p>
            <p xml:id="ta-l4d33q1-d1e325">Sed contra, nihil excludit a regno Dei nisi peccatum mortale. Sed fornicarii
              excluduntur a regno Dei, ut patet 1 Corinth., 6. Ergo fornicatio simplex est peccatum
              mortale.</p>
            <p xml:id="ta-l4d33q1-d1e328">Praeterea, sola peccata mortalia criminalia dicuntur. Sed omnis fornicatio est
              crimen, ut patet Tobiae 4, 13: <quote xml:id="ta-l4d33q1-Qd1e330">attende tibi ab omni fornicatione, et praeter
                uxorem tuam nunquam patiaris crimen scire</quote>.</p>

          </div>
          <div xml:id="ta-l4d33q1-Dd1e335">
            <head xml:id="ta-l4d33q1-Hd1e337">Quaestiuncula 3</head>
            <p xml:id="ta-l4d33q1-d1e340">Ulterius. Videtur quod aliquando fuerit licitum concubinam habere. Sicut enim habere
              unam uxorem est de lege naturae, ita non habere concubinam. Sed aliquando licuit
              plures uxores habere. Ergo et habere concubinam.</p>
            <p xml:id="ta-l4d33q1-d1e343">Praeterea, non potest aliqua simul esse uxor et ancilla; unde secundum legem, ex hoc
              ipso quod ancilla in matrimonium ducebatur, libera reddebatur. Sed aliqui Deo
              amicissimi leguntur ad suas ancillas accessisse, sicut Abraham et Jacob. Ergo illae
              non erant uxores; et sic aliquando licuit concubinas habere.</p>
            <p xml:id="ta-l4d33q1-d1e346">Praeterea, illa quae in matrimonio ducitur, non potest ejici, et filius ejus debet
              esse hereditatis particeps. Sed Abraham ejecit Agar, et filius ejus non fuit heres.
              Ergo non fuit uxor Abrahae.</p>
            <p xml:id="ta-l4d33q1-d1e349">Sed contra, ea quae sunt contra praecepta Decalogi, nunquam licuerunt. Sed habere
              concubinam est contra praeceptum Decalogi, scilicet: <quote xml:id="ta-l4d33q1-Qd1e351">non moechaberis</quote>.
              Ergo nunquam fuit licitum.</p>
            <p xml:id="ta-l4d33q1-d1e356">Praeterea, Ambrosius dicit in Lib. de patriarchis: <quote xml:id="ta-l4d33q1-Qd1e358">viro non licet quod mulieri
                non licet</quote>. Sed nunquam licuit mulieri ad alium virum accedere, dimisso viro
              proprio. Ergo nec viro unquam licuit concubinam habere.</p>
          </div>
          <div xml:id="ta-l4d33q1-Dd1e364">
            <head xml:id="ta-l4d33q1-Hd1e366">Quaestiuncula 1</head>
            <p xml:id="ta-l4d33q1-d1e369">Respondeo dicendum ad primam quaestionem, quod, sicut ex praedictis patet, illa actio
              dicitur esse contra legem naturae, quae non est conveniens fini debito, sive quia non
              ordinatur in ipsum per actionem agentis, sive quia de se est improportionata fini
              illi. Finis autem quem natura ex concubitu intendit, est proles procreanda et
              educanda; et ut hoc bonum quaereretur, posuit delectationem in coitu; ut Augustinus
              dicit. Quicumque ergo concubitu utitur propter delectationem quae in ipso est, non
              referendo ad finem a natura intentum, contra naturam facit; et similiter etiam nisi
              sit talis concubitus qui ad illum finem convenienter ordinari possit. Et quia res a
              fine plerumque nominantur tamquam ab optimo: sicut conjunctio matrimonii a prolis bono
              nomen accepit, quod per matrimonium principaliter quaeritur; ita concubinae nomen
              illam conjunctionem exprimit qua solus concubitus propter seipsum quaeritur; et si
              etiam aliquis quandoque ex tali concubitu prolem quaerat, non tamen est conveniens ad
              prolis bonum, in quo non solum intelligitur ipsius procreatio, per quam proles esse
              accipit, sed etiam educatio et instructio, per quam accipitur nutrimentum et
              disciplina a parentibus: in quibus tribus parentes proli tenentur, secundum
              philosophum in 8 Ethicor. Cum autem educatio et instructio proli a parentibus debeatur
              per longum tempus; exigit lex naturae ut pater et mater in longum tempus commaneant ad
              subveniendum communiter proli; unde et aves quae communiter pullos nutriunt, ante
              completam nutritionem non separantur a mutua societate quae incepit a concumbendo.
              Haec autem obligatio ad commanendum feminam cum marito matrimonium facit. Et ideo
              patet quod accedere ad mulierem non junctam sibi matrimonio, quae concubina vocatur,
              est contra legem naturae.</p>
            <p xml:id="ta-l4d33q1-d1e372">Ad primum ergo dicendum, quod in gentibus quantum ad multa lex naturae obfuscata
              erat; unde accedere ad concubinam malum non reputabant; sed passim fornicatione quasi
              re licita utebantur, sicut et aliis quae erant contra caeremonias Judaeorum, quamvis
              non essent contra legem naturae; et ideo apostoli immiscuerunt prohibitionem
              fornicationis caeremonialibus, propter discretionem quae erat in utroque inter Judaeos
              et gentiles.</p>
            <p xml:id="ta-l4d33q1-d1e375">Ad secundum dicendum, quod ex praedicta obscuritate, scilicet in quam ceciderunt
              gentiles, Deo debitam gloriam non reddentes, ut dicitur Rom. 1, lex illa processit, et
              non ex instinctu legis naturae; unde praevalente Christiana religione lex illa
              extirpata est.</p>
            <p xml:id="ta-l4d33q1-d1e378">Ad tertium dicendum, quod in aliquibus sicut nullum inconveniens sequitur si rem
              aliquam quam quis in potestate habet, alteri simpliciter tradat; ita etiam nec si
              tradat ad tempus; et sic neutrum est contra legem naturae. Ita autem non est in
              proposito; et ideo ratio non sequitur.</p>
            <p xml:id="ta-l4d33q1-d1e382">Ad quartum dicendum, quod injuria justitiae opponitur. Lex autem naturalis non solum
              prohibet injustitiam, sed etiam opposita omnium virtutum; sicut contra legem naturae
              est ut aliquis immoderate comedat, quamvis talis rebus suis utens nulli injuriam
              faciat. Et praeterea ancilla quamvis sit res domini ad obsequium, non est tamen res
              sua ad concubitum; et iterum interest qualiter quisque re sua utatur. Facit etiam
              talis injuriam proli procreandae, ad cujus bonum non sufficienter talis conjunctio
              ordinatur, ut dictum est.</p>
            <p xml:id="ta-l4d33q1-d1e385">Ad quintum dicendum, quod mulier habet potestatem in corpore viri non simpliciter
              quantum ad omnia, sed solum quantum ad matrimonii usum; et ideo non potest contra
              matrimonii bonum corpus viri alteri praebere.</p>

          </div>
          <div xml:id="ta-l4d33q1-Dd1e389">
            <head xml:id="ta-l4d33q1-Hd1e391">Quaestiuncula 2</head>
            <p xml:id="ta-l4d33q1-d1e394">Ad secundam quaestionem dicendum, quod, sicut in 2 Lib., dist. 42, qu. 1, art. 4, in
              corp. dictum est, illi actus ex suo genere sunt peccata mortalia per quos foedus
              amicitiae hominis ad Deum et hominis ad hominem violatur. Haec enim sunt contra duo
              praecepta caritatis, quae est animae vita; et ideo, cum concubitus fornicarius tollat
              debitam ordinationem parentis ad prolem, quam natura ex concubitu intendit; non est
              dubium quod fornicatio simplex de sui ratione est peccatum mortale, etiam si lex
              scripta non esset.</p>
            <p xml:id="ta-l4d33q1-d1e397">Ad primum ergo dicendum, quod frequenter homo qui non vitat peccatum mortale, vitat
              aliquod peccatum veniale, ad quod non habet tantum incitamentum; et ita etiam Judas
              mendacium vitavit, fornicationem non vitans; quamvis illud mendacium perniciosum
              fuisset, injuriam habens annexam, si promissum non reddidisset.</p>
            <p xml:id="ta-l4d33q1-d1e400">Ad secundum dicendum, quod peccatum non dicitur mortale quia morte temporali
              puniatur, sed quia punitur aeterna; unde etiam furtum, quod est mortale peccatum, et
              multa alia interdum non puniuntur per leges temporali morte; et similiter etiam est de
              fornicatione.</p>
            <p xml:id="ta-l4d33q1-d1e403">Ad tertium dicendum, quod sicut non quilibet motus superbiae est peccatum mortale,
              ita nec quilibet motus luxuriae; quia primi motus luxuriae et hujusmodi sunt peccata
              venialia, et etiam concubitus matrimonialis. Interdum tamen aliqui luxuriae actus sunt
              peccata mortalia, aliquibus motibus superbiae venialibus existentibus; quia in verbis
              Gregorii inductis intelligitur comparatio vitiorum secundum genus, et non quantum ad
              singulos actus.</p>
            <p xml:id="ta-l4d33q1-d1e407">Ad quartum dicendum, quod, sicut supra, dist. 16, qu. 3, art. 2, quaestiunc. 2,
              dictum est, illa circumstantia efficacior est ad gravandum quae magis appropinquat ad
              speciem peccati; unde quamvis fornicatio ex magnitudine incitamenti diminuatur, tamen
              ex materia circa quam est, gravitatem habet majorem quam inordinata comestio, cum sit
              circa ea quae pertinent ad fovendum foedus societatis humanae, ut dictum est; et ideo
              ratio non sequitur.</p>

          </div>
          <div xml:id="ta-l4d33q1-Dd1e411">
            <head xml:id="ta-l4d33q1-Hd1e413">Quaestiuncula 3</head>
            <p xml:id="ta-l4d33q1-d1e416">Ad tertiam quaestionem dicendum, quod Rabbi Moyses dicit, quod ante tempus legis
              fornicatio non erat peccatum; quod probat ex hoc quod Judas cum Thamar concubuit. Sed
              ista ratio non cogit; non enim necesse est filios Jacob a peccato mortali excusari,
              cum accusati fuerint apud patrem de crimine pessimo, et in Joseph necem vel
              venditionem consenserint. Et ideo dicendum est, quod cum habere concubinam non
              matrimonio junctam sit contra legem naturae, ut dictum est, nullo tempore secundum se
              licitum fuit, nec etiam ex dispensatione. Sicut enim ex dictis patet, concubitus cum
              ea quae non est matrimonio juncta, non est conveniens actus ad bonum prolis, quod est
              principalis finis matrimonii; et ideo est contra prima praecepta legis naturae, quae
              dispensationem non recipiunt. Unde ubicumque legitur in veteri testamento aliquos
              concubinas habuisse, quos necesse sit a peccato mortali excusari, oportet eas esse
              matrimonio junctas, et tamen concubinas dici, quia aliquid habebant de ratione uxoris,
              et aliquid de ratione concubinae. Secundum enim quod matrimonium ordinatur ad suum
              principalem finem, qui est bonum prolis, uxor viro conjungitur insolubili
              conjunctione, vel saltem diuturna, ut ex dictis patet; et contra hoc non est aliqua
              dispensatio. Sed quantum ad secundum finem, qui est dispensatio familiae et
              communicatio operum, uxor conjungitur ut socia; sed hoc deerat in his quae concubinae
              nominabantur; in hoc enim poterat esse dispensatio, cum sit secundarius matrimonii
              finis; et ex hac parte habebant aliquid simile concubinae, ratione cujus concubinae
              nominantur.</p>
            <p xml:id="ta-l4d33q1-d1e419">Ad primum ergo dicendum, quod habere plures uxores non est contra legis naturae prima
              praecepta, sicut habere concubinam, ut ex dictis patet; et ideo ratio non
              sequitur.</p>
            <p xml:id="ta-l4d33q1-d1e422">Ad secundum dicendum, quod antiqui patres ea dispensatione qua plures uxores
              habebant, ad ancillas accedebant uxorio affectu. Erant enim uxores quantum ad
              principalem et primarium finem matrimonii, sed non quantum ad illam conjunctionem quae
              respicit secundarium finem, cui conditio servitutis opponitur, cum non possit simul
              esse socia et ancilla.</p>
            <p xml:id="ta-l4d33q1-d1e425">Ad tertium dicendum, quod sicut in lege Moysi per dispensationem licebat dare
              libellum repudii ad evitandum uxoricidium, ut dicetur; ita ex eadem dispensatione
              licuit Abrahae ejicere Agar, ad significandum mysterium quod apostolus explicat,
              Galat. 4. Quod etiam filius ille heres non fuit, ad mysterium pertinet, ut ibidem
              patet; sicut etiam ad mysterium pertinet quod Esau, filius liber, heres non fuit, ut
              patet Rom. 9; et similiter propter mysterium factum est ut filii Jacob ex ancillis et
              liberis nati, heredes essent, ut Augustinus dicit: quia Christo nascuntur in Baptismo
              filii et heredes tam per bonos, quos liberae significant, quam per malos ministros,
              qui per ancillas significantur.</p>
          </div>
        </div>
      </div>
    </body>
  </text>
</TEI>