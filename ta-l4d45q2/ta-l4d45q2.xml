<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum IV, Distinctio 45, Quaestio 2</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Librum IV, Distinctio 45, Quaestio 2</title>
          <date when="2016-03-19">March 19, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-19">March 19, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="G" n="ghent567">Ghent, Belgium, Ghent University Library, 567</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#G" n="639a"/>
      </div>
    </front>
    <body>
      <div xml:id="ta-l4d45q2">
        <head xml:id="ta-l4d45q2-Hd1e97">Librum IV, Distinctio 45, Quaestio 2</head>
        <div xml:id="ta-l4d45q2-Dd1e100">
          <head xml:id="ta-l4d45q2-Hd1e102">Prooemium</head>
          <p xml:id="ta-l4d45q2-d1e105">Deinde quaeritur de suffragiis mortuorum; et circa hoc quaeruntur quatuor: 1 utrum
            suffragia quae per unum fiunt, alii prodesse possint; 2 quibus prosint; 3 quae suffragia
            prosint; 4 quantum prosint.</p>

        </div>
        <div xml:id="ta-l4d45q2-Dd1e109" type="articulus">
          <head xml:id="ta-l4d45q2-Hd1e111">Articulus 1</head>

          <head xml:id="ta-l4d45q2-Hd1e114" type="questionTitle">Utrum suffragia per unum facta alii prodesse possint</head>

          <div xml:id="ta-l4d45q2-Dd1e117">
            <head xml:id="ta-l4d45q2-Hd1e119">Quaestiuncula 1</head>
            <p xml:id="ta-l4d45q2-d1e122">Ad primum sic proceditur. Videtur quod suffragia per unum facta alii prodesse non
              possint. Gal. 6, 6: <quote xml:id="ta-l4d45q2-Qd1e124">quae enim seminaverit homo, haec et metet</quote>. Sed si
              unus ex suffragiis alterius fructum consequeretur, meteret ab aliis seminata. Ergo ex
              suffragiis aliorum nullus fructum consequitur.</p>
            <p xml:id="ta-l4d45q2-d1e128">Praeterea, ad justitiam Dei pertinet ut unicuique retribuatur pro meritis; unde Psal.
              61, 13: <quote xml:id="ta-l4d45q2-Qd1e130">tu reddes unicuique secundum opera sua</quote>. Sed justitiam Dei
              deficere impossibile est. Ergo impossibile est quod unus ex operibus alterius
              juvetur.</p>
            <p xml:id="ta-l4d45q2-d1e134">Praeterea, secundum eamdem rationem est opus meritorium et laudabile, quia scilicet
              inquantum est voluntarium. Sed ex opere unius non laudatur alter. Ergo nec opus unius
              potest esse alteri meritorium et fructuosum.</p>
            <p xml:id="ta-l4d45q2-d1e137">Praeterea, ad divinam justitiam pertinet similiter bona reddere pro bonis, et mala
              pro malis. Sed nullus punitur pro malis alterius; immo, ut dicitur Ezech. 18, 20:
                <quote xml:id="ta-l4d45q2-Qd1e139">anima quae peccaverit, ipsa morietur</quote>. Ergo nec unus juvatur per bona
              alterius.</p>
            <p xml:id="ta-l4d45q2-d1e144">Sed contra est quod dicitur in Psal. 118, 64: <quote xml:id="ta-l4d45q2-Qd1e146">particeps ego sum omnium
                timentium te</quote> et cetera.</p>
            <p xml:id="ta-l4d45q2-d1e150">Praeterea, omnes fideles per caritatem uniti, sunt unius corporis Ecclesiae membra.
              Sed unum membrum juvatur per alterum. Ergo et unus homo potest ex meritis alterius
              juvari.</p>

          </div>
          <div xml:id="ta-l4d45q2-Dd1e154">
            <head xml:id="ta-l4d45q2-Hd1e156">Quaestiuncula 2</head>
            <p xml:id="ta-l4d45q2-d1e159">Ulterius. Videtur quod mortui non possunt juvari ex operibus vivorum. Primo per hoc
              quod dicit apostolus 2 Corinth. 5: <quote xml:id="ta-l4d45q2-Qd1e161">omnes nos oportet manifestari ante tribunal
                Christi, ut recipiat unusquisque propria corporis quae gessit</quote>. Ergo ex his
              quae post mortem hominis geruntur, quando extra corpus erit, nihil ei accrescere
              poterit ex aliquibus operibus.</p>
            <p xml:id="ta-l4d45q2-d1e165">Praeterea, hoc idem videtur ex hoc quod habetur Apocal. 14, 13: <quote xml:id="ta-l4d45q2-Qd1e167">beati mortui
                qui in domino moriuntur</quote>; et subdit: <quote xml:id="ta-l4d45q2-Qd1e170">opera enim illorum sequuntur
                illos</quote>.</p>
            <p xml:id="ta-l4d45q2-d1e174">Praeterea, proficere ex aliquo opere est solum in via existentis. Sed homines post
              mortem jam non sunt viatores, quia de eis hoc intelligitur quod legitur Job:
                <quote xml:id="ta-l4d45q2-Qd1e176">semitam meam circumsepsit, et transire non possum</quote>. Ergo mortui de
              suffragiis alicujus juvari non possunt.</p>
            <p xml:id="ta-l4d45q2-d1e180">Praeterea, nullus juvatur ex opere alterius, nisi sit aliqua vitae communicatio inter
              eos. Sed nulla communicatio est mortuorum ad vivos, secundum philosophum in 1 Ethic.
              Ergo suffragia vivorum mortuis non prosunt.</p>
            <p xml:id="ta-l4d45q2-d1e184">Sed contra est quod habetur 2 Mach. 12, 46: <quote xml:id="ta-l4d45q2-Qd1e186">sancta et salubris est cogitatio
                pro defunctis exorare, ut a peccatis solvantur</quote>. Sed hoc esset inutile nisi
              eos juvaret. Ergo suffragia vivorum mortuis prosunt.</p>
            <p xml:id="ta-l4d45q2-d1e190">Praeterea, Augustinus dicit in Lib. de cura pro mortuis gerenda: <quote xml:id="ta-l4d45q2-Qd1e192">non parva est
                universae Ecclesiae, quae in hac consuetudine claret, auctoritas, ut in precibus
                sacerdotis quae domino Deo ad ejus altare funduntur, locum suum etiam habeat
                commendatio mortuorum</quote>. Quae quidem consuetudo ab ipsis apostolis inchoavit,
              ut dicit Damascenus in quodam sermone de suffragiis mortuorum sic dicens:
                <quote xml:id="ta-l4d45q2-Qd1e195">mysteriorum conscii discipuli salvatoris et sacri apostoli, in tremendis et
                vivificis mysteriis memoriam fieri eorum qui fideliter dormierunt,
              sanxerunt</quote>. Quod etiam patet per Dionysium in ult. cap. Cael. Hierar., ubi
              ritum commemorat quo in primitiva Ecclesia pro mortuis orabatur; ubi etiam Dionysius
              asserit suffragia vivorum mortuis prodesse. Ergo hoc indubitanter credendum est.</p>

          </div>
          <div xml:id="ta-l4d45q2-Dd1e200">
            <head xml:id="ta-l4d45q2-Hd1e202">Quaestiuncula 3</head>
            <p xml:id="ta-l4d45q2-d1e205">Ulterius. Videtur quod suffragia per peccatores facta mortuis non prosint. Quia, ut
              dicitur Joan. 9, 31: <quote xml:id="ta-l4d45q2-Qd1e207">peccatores Deus non exaudit</quote>. Sed si orationes
              eorum prodessent illis pro quibus orant, a Deo exaudirentur. Ergo suffragia per eos
              facta mortuis non prosunt.</p>
            <p xml:id="ta-l4d45q2-d1e211">Praeterea, Gregorius in pastorali, dicit: <quote xml:id="ta-l4d45q2-Qd1e213">cum is qui displicet ad
                intercedendum mittitur, irati animus ad deteriora provocatur</quote>. Sed quilibet
              peccator Deo displicet. Ergo per peccatorum suffragia Deus ad misericordiam non
              flectitur; et ita alia suffragia non prosunt.</p>
            <p xml:id="ta-l4d45q2-d1e217">Praeterea, opus alicujus magis videtur esse fructuosum facienti quam alteri. Sed
              peccator per opera sua nihil meretur sibi. Ergo multo minus potest alteri mereri.</p>
            <p xml:id="ta-l4d45q2-d1e220">Praeterea, omne opus meritorium oportet esse vivificatum, idest caritate informatum.
              Sed opera per peccatores facta, sunt mortua. Ergo non possunt per ea juvari mortui pro
              quibus fiunt.</p>
            <p xml:id="ta-l4d45q2-d1e224">Sed contra est quod nullus potest scire pro certo de altero, utrum sit in statu
              culpae vel gratiae. Si ergo illa tantum suffragia prodessent quae fiunt per eos qui
              sunt in gratia, non posset homo scire per quos suffragia conquireret suis defunctis;
              et ita multi a suffragiis procurandis retraherentur.</p>
            <p xml:id="ta-l4d45q2-d1e227">Praeterea, sicut Augustinus dicit in littera, secundum hoc juvatur aliquis mortuus ex
              suffragiis, secundum quod dum viveret, meruit ut juvaretur post mortem. Ergo valor
              suffragiorum mensuratur secundum conditiones ejus pro quo fiunt. Non ergo differt, ut
              videtur, utrum per bonos vel per malos fiant.</p>

          </div>
          <div xml:id="ta-l4d45q2-Dd1e232">
            <head xml:id="ta-l4d45q2-Hd1e234">Quaestiuncula 4</head>
            <p xml:id="ta-l4d45q2-d1e237">Ulterius. Videtur quod suffragia quae a vivis pro mortuis fiunt, facientibus non
              prosint. Quia si aliquis pro altero debitum solveret, secundum humanam justitiam, ipse
              a debito proprio non absolveretur. Ergo per hoc quod aliquis suffragia faciens debitum
              solvit pro illo pro quo facit, ex hoc a debito proprio non absolvitur.</p>
            <p xml:id="ta-l4d45q2-d1e240">Praeterea, unusquisque debet quod facit, facere meliori modo quo potest. Sed melius
              est juvare duos quam unum. Si ergo qui per suffragia debitum mortui solvit, a proprio
              debito liberatur, videtur quod nunquam deberet aliquis pro seipso satisfacere, sed
              semper pro alio.</p>
            <p xml:id="ta-l4d45q2-d1e243">Praeterea, si satisfactio alicujus pro alio satisfacientis aequaliter prodesset sibi
              ut ei pro quo satisfacit; eadem ratione aequaliter valebit et ratio, si pro eodem
              satisfacit simul; similiter et quarto, et sic deinceps. Ergo unus posset una
              satisfactione pro omnibus satisfacere; quod est absurdum.</p>
            <p xml:id="ta-l4d45q2-d1e246">Sed contra est quod dicitur in Psalm. 34: <quote xml:id="ta-l4d45q2-Qd1e248">oratio mea in sinu meo
                convertetur</quote>. Ergo eadem ratione et suffragia quae pro aliis fiunt,
              facientibus prosunt.</p>
            <p xml:id="ta-l4d45q2-d1e253">Praeterea, Damascenus dicit, in sermone de his qui in fide dormierunt:
                <quote xml:id="ta-l4d45q2-Qd1e255">quemadmodum unguento vel alio oleo sancto circumlinire volens infirmum, primo
                ille scilicet participat unctionem, deinde sic perungit laborantem; sic quicumque
                pro proximi salute agonizat, primum sibi ipsi prodest, deinde proximo</quote>. Et
              sic habetur propositum.</p>
          </div>
          <div xml:id="ta-l4d45q2-Dd1e260">
            <head xml:id="ta-l4d45q2-Hd1e262">Quaestiuncula 1</head>
            <p xml:id="ta-l4d45q2-d1e265">Respondeo dicendum ad primam quaestionem, quod actus noster ad duo valere potest.
              Primo ad aliquem statum acquirendum, sicut per opus meritorium homo acquirit statum
              beatitudinis. Secundo ad aliquid consequens statum (puta ad aliquam beatitudinem)
              accidentalem, vel dimissionem poenae. Ad utrumque autem horum actus noster dupliciter
              valere potest; uno modo per viam meriti, alio modo per viam orationis. Et est
              differentia inter istas duas vias, ut in 15 dist. dictum est, quia meritum innititur
              justitiae; sed orans impetrat petitum ex sola liberalitate ejus qui oratur. Dicendum
              ergo, quod opus unius nullo modo potest alteri valere ad statum consequendum per viam
              meriti, ut scilicet ex his quae ego facio, aliquis mereatur vitam aeternam; quia sors
              gloriae redditur secundum mensuram accipientis. Unusquisque autem ex suo actu
              disponitur, et non ex alieno; et dico dispositionem dignitatis ad praemium. Sed per
              viam orationis etiam quantum ad statum consequendum, opus unius alteri, dum est in
              via, valere potest; sicut quod unus homo impetrat alteri primam gratiam. Cum enim
              impetratio orationis sit secundum liberalitatem Dei qui oratur, ad omnia illa
              impetratio orationis se potest extendere quae potestati divinae subsunt ordinate. Sed
              quantum ad aliquid quod est consequens vel accessorium ad statum, opus unius potest
              valere alteri non solum per viam orationis, sed etiam per viam meriti. Quod quidem
              dupliciter contingit. Vel propter communicantiam in radice operis, quae est caritas in
              operibus meritoriis; et ideo omnes qui invicem caritate connectuntur, aliquod
              emolumentum ex mutuis operibus reportant, tamen secundum mensuram status
              uniuscujusque, quia etiam in patria unusquisque de bonis gaudebit alterius; et inde
              est quod articulus fidei ponitur sanctorum communio. Alio modo ex intentione
              facientis, qui aliqua opera specialiter ad hoc facit ut talibus prosint; unde ista
              opera quodammodo efficiuntur eorum pro quibus fiunt, quasi eis a faciente collata:
              unde possunt eis valere vel ad impletionem satisfactionis, vel ad quidquid hujusmodi,
              quod statum non mutat.</p>
            <p xml:id="ta-l4d45q2-d1e268">Ad primum ergo dicendum, quod messio illa est perceptio vitae aeternae, sicut habetur
              Joan. 4, 36: <quote xml:id="ta-l4d45q2-Qd1e270">et qui metit (...) fructum congregat in vitam aeternam</quote>.
              Sors autem vitae aeternae non datur alicui nisi pro operibus propriis: quia etiam si
              aliquis alteri impetret ut ad vitam aeternam perveniat, nunquam tamen hoc fit nisi
              mediantibus operibus propriis, dum scilicet precibus alicujus gratia alicui datur, per
              quam meretur vitam aeternam.</p>
            <p xml:id="ta-l4d45q2-d1e274">Ad secundum dicendum, quod opus quod pro aliquo fit, efficitur ejus pro quo fit: et
              similiter opus quod est ejus qui mecum est unum, est quodammodo et meum; unde non est
              contra divinam justitiam, si unus fructum percipit de operibus factis ab eo qui est
              unum secum caritate, vel ab operibus pro se factis. Hoc etiam secundum humanam
              justitiam contingit, ut satisfactio unius pro alio accipiatur.</p>
            <p xml:id="ta-l4d45q2-d1e277">Ad tertium dicendum, quod laus non datur alicui nisi secundum ordinem ejus ad actum:
              unde laus est ad aliquid, ut dicitur in 1 Ethic. Et quia ex opere alterius nullus
              efficitur vel ostenditur bene dispositus vel male ad aliquid; inde est quod nullus
              laudatur ex operibus alterius nisi per accidens, secundum quod ipse est aliquo modo
              illorum operum causa, auxilium vel consilium praebendo, vel inducendo, vel quocumque
              alio modo. Sed opus est meritorium alicui non solum considerata eius dispositione, sed
              etiam quantum ad aliquid consequens dispositionem vel statum ejus, ut ex dictis
              patet.</p>
            <p xml:id="ta-l4d45q2-d1e281">Ad quartum dicendum, quod auferre alicui quod sibi debetur, hoc directe justitiae
              repugnat; sed dare aliquid alicui quod ei non debetur, hoc non est justitiae
              contrarium, sed justitiae metas excedit; est enim liberalitatis. Non autem posset
              aliquis laedi ex malis alterius nisi aliquid ei de suo subtraheretur: et ideo non ita
              contingit quod aliquis puniatur pro peccatis alterius, sicut quod emolumentum
              percipiat ex bonis alterius.</p>

          </div>
          <div xml:id="ta-l4d45q2-Dd1e285">
            <head xml:id="ta-l4d45q2-Hd1e287">Quaestiuncula 2</head>
            <p xml:id="ta-l4d45q2-d1e290">Ad secundam quaestionem dicendum, quod caritas, quae est vinculum uniens membra
              Ecclesiae, non solum ad vivos se extendit, sed etiam ad mortuos qui in caritate
              decedunt; caritas enim vita corporis non finitur; 1 Corinth. 13, 8: <quote xml:id="ta-l4d45q2-Qd1e292">caritas
                nunquam excidit</quote>. Similiter etiam mortui in memoria hominum viventium vivunt;
              et ideo intentio viventium ad eos dirigi potest; et sic suffragia vivorum dupliciter
              mortuis prosunt, sicut et vivis; et propter caritatis unionem, et propter intentionem
              ad eos directam. Non tamen sic eis valere credenda sunt vivorum suffragia, ut status
              eorum mutetur de miseria in felicitatem, vel e converso; sed valent ad diminutionem
              poenae, vel aliquid hujusmodi, quod statum mortui non transmutat.</p>
            <p xml:id="ta-l4d45q2-d1e296">Ad primum ergo dicendum, quod homo, dum in corpore vixit, meruit ut haec ei valerent
              post mortem; et ideo si post hanc vitam eis juvatur, nihilominus hoc procedit ex his
              quae in corpore gessit. Vel dicendum, secundum Joannem Damascenum in sermone
              praedicto, quod hoc est intelligendum quantum ad retributionem quae fiet in finali
              judicio, quae erit aeternae gloriae vel aeternae miseriae, in qua quilibet recipiet
              solum secundum quod ipse in corpore gessit. Interim autem juvari possunt vivorum
              suffragiis.</p>
            <p xml:id="ta-l4d45q2-d1e299">Ad secundum dicendum, quod auctoritas illa expresse loquitur de sequela aeternae
              retributionis: quod patet ex hoc quod praemittitur: <quote xml:id="ta-l4d45q2-Qd1e301">beati mortui qui in domino
                moriuntur</quote>. Vel dicendum, quod opera pro eis facta, sunt et quodammodo eorum,
              ut dictum est.</p>
            <p xml:id="ta-l4d45q2-d1e305">Ad tertium dicendum, quod quamvis animae post mortem non sint simpliciter in statu
              viae, tamen quantum ad aliquid adhuc sunt in via, inquantum scilicet eorum progressus
              adhuc retardatur ab ultima retributione: ideo simpliciter eorum via est circumsepta,
              ut non possint ulterius transmutari secundum statum felicitatis et miseriae; sed
              quantum ad hoc non est circumsepta, quin quantum ad hoc quod detinentur ab ultima
              retributione, possint ab aliis juvari; quia secundum hoc adhuc sunt in via.</p>
            <p xml:id="ta-l4d45q2-d1e309">Ad quartum dicendum, quod quamvis communicatio civilium operum, de qua philosophus
              loquitur, non possit esse mortuorum ad vivos, quia mortui extra vitam civilem sunt;
              potest tamen esse eorum communicatio quantum ad opera spiritualis vitae, quae est per
              caritatem ad Deum, cui mortuorum spiritus vivunt.</p>

          </div>
          <div xml:id="ta-l4d45q2-Dd1e313">
            <head xml:id="ta-l4d45q2-Hd1e315">Quaestiuncula 3</head>
            <p xml:id="ta-l4d45q2-d1e318">Ad tertiam quaestionem dicendum, quod in suffragiis quae fiunt per malos, duo possunt
              considerari. Primo ipsum opus operatum, sicut sacrificium altaris: et quia nostra
              sacramenta ex seipsis efficaciam habent absque opere operantis, quam aequaliter
              explent per quoscumque fiant; quantum ad hoc suffragia per malos facta defunctis
              prosunt. Alio modo quantum ad opus operantis; et sic distinguendum est. Quia operatio
              peccatoris suffragia facientis potest uno modo considerari, ut est ejus; et sic nullo
              modo meritoria esse potest nec sibi nec alii: alio modo, inquantum est alterius: quod
              dupliciter contingit. Uno modo inquantum peccator suffragia faciens gerit personam
              totius Ecclesiae, sicut sacerdos cum dicit in Ecclesia exequias mortuorum: et quia
              ille intelligitur facere cujus nomine vel vice fit, ut patet per Dionysium in 13 cap.
              Cael. Hier., inde est quod suffragia talis sacerdotis, quamvis sit peccator, pro
              defunctis prosunt. Alio modo quando agit ut instrumentum alterius. Opus enim ministri
              est magis principalis agentis. Unde quamvis ille qui agit ut instrumentum alterius,
              non sit in statu merendi, actio tamen ejus potest esse meritoria ratione principalis
              agentis; sicut si servus in peccato existens quodcumque opus misericordiae facit ex
              praecepto domini sui caritatem habentis. Unde si aliquis in caritate decedens
              praecipiat sibi suffragia fieri, vel alius praecipiat caritatem habens, illa suffragia
              valent defunctis, quamvis illi per quos fiant, in peccato existant. Magis tamen
              valerent, si in caritate essent; quia tunc ex duabus partibus opera illa meritoria
              essent.</p>
            <p xml:id="ta-l4d45q2-d1e321">Ad primum ergo dicendum, quod oratio per peccatorem facta quandoque non est
              peccatoris, sed alterius; et ideo secundum hoc digna est ut a Deo exaudiatur. Tamen
              etiam quandoque Deus peccatores audit, scilicet quando peccatores petunt aliquid Deo
              acceptum: non enim justis solis, sed etiam peccatoribus Deus bona sua providet, ut
              patet Matth. 5: non autem ex eorum meritis, sed ex sua clementia: et ideo Joan. 9,
              super illud, <quote xml:id="ta-l4d45q2-Qd1e323">peccatores Deus non audit</quote>, dicit Glossa, quod loquitur
              inunctus, idest non adhuc plene videns.</p>
            <p xml:id="ta-l4d45q2-d1e327">Ad secundum dicendum, quod quamvis ex parte ejus qui displicet, oratio peccatoris non
              sit accepta; tamen ratione alterius, cujus vice vel imperio agitur, potest esse Deo
              accepta.</p>
            <p xml:id="ta-l4d45q2-d1e330">Ad tertium dicendum, quod hoc quod peccator faciens hujusmodi suffragia nullum
              reportat commodum, contingit ex hoc quod non est capax talis profectus propter
              propriam indispositionem; et tamen alii qui non est indispositus, aliquo modo valere
              potest, ut dictum est.</p>
            <p xml:id="ta-l4d45q2-d1e334">Ad quartum dicendum, quod quamvis opus peccatoris non sit vivum inquantum est ejus,
              potest tamen esse vivum inquantum est alterius, ut dictum est.</p>
            <p xml:id="ta-l4d45q2-d1e337">Sed quia rationes quae sunt in oppositum, videntur concludere quod non differat utrum
              quis suffragia procuret per bonos vel per malos; ideo ad eas etiam est respondendum.
              Ad quintum dicendum, quod quamvis aliquis pro certo scire non possit de altero an sit
              in statu salutis, tamen potest probabiliter aestimare ex his quae exterius videt de
              homine: ex fructu enim suo arbor cognoscitur, ut dicitur Matth. 7.</p>
            <p xml:id="ta-l4d45q2-d1e340">Ad sextum dicendum, quod ad hoc quod suffragium alicui valeat, requiritur et ex parte
              ejus pro quo fit, capacitas hujus valoris; et hanc homo acquisivit per opera propria
              quae gessit in vita: et sic loquitur Augustinus. Requiritur nihilominus qualitas
              operis, quae prodesse debet: et haec non pendet ex eo pro quo fit, sed magis ex eo qui
              facit vel exequendo vel imperando.</p>

          </div>
          <div xml:id="ta-l4d45q2-Dd1e344">
            <head xml:id="ta-l4d45q2-Hd1e346">Quaestiuncula 4</head>
            <p xml:id="ta-l4d45q2-d1e349">Ad quartam quaestionem dicendum, quod opus suffragii quod pro altero fit, potest
              considerari dupliciter. Uno modo ut est expiativum poenae per modum cujusdam
              recompensationis, quae in satisfactione attenditur; et hoc modo opus suffragii, quod
              reputatur quasi ejus pro quo fit, ita absolvit eum a debito poenae quod non absolvit
              facientem a debito poenae propriae; quia in tali recompensatione consideratur
              aequalitas justitiae; opus autem istud satisfactorium ita potest adaequari reatui uni
              quod alteri non aequatur. Reatus enim duorum peccatorum majorem satisfactionem
              requirunt quam reatus unius. Alio modo potest considerari inquantum est meritorium
              vitae aeternae, quod habet inquantum procedit ex radice caritatis; et secundum hoc non
              solum prodest ei pro quo fit, sed facienti magis.</p>
            <p xml:id="ta-l4d45q2-d1e352">Et per hoc patet solutio ad objecta. Primae enim rationes procedebant de opere
              suffragii secundum quod est satisfactorium; sed aliae secundum quod est
              meritorium.</p>
          </div>
        </div>
        <div xml:id="ta-l4d45q2-Dd1e357" type="articulus">
          <head xml:id="ta-l4d45q2-Hd1e359">Articulus 2</head>

          <head xml:id="ta-l4d45q2-Hd1e362" type="questionTitle">Utrum suffragia prosint existentibus in Inferno</head>

          <div xml:id="ta-l4d45q2-Dd1e365">
            <head xml:id="ta-l4d45q2-Hd1e367">Quaestiuncula 1</head>
            <p xml:id="ta-l4d45q2-d1e370">Ad secundum sic proceditur. Videtur quod suffragia prosunt existentibus in Inferno,
              per hoc quod habetur 2 Mach. 12, 40 quod <quote xml:id="ta-l4d45q2-Qd1e372">invenerunt sub tunicis interfectorum
                de donariis idolorum, a quibus lex prohibet Judaeos</quote>; et tamen post subditur,
              quod <quote xml:id="ta-l4d45q2-Qd1e375">Judas duodecim millia drachmas argenti misit Hierosolymam offerri pro
                peccatis mortuorum</quote>. Constat autem illos mortaliter peccasse, contra legem
              agentes, et ita in mortali peccato decessisse, et ita ad Infernum esse translatos.
              Ergo in Inferno existentibus suffragia prosunt.</p>
            <p xml:id="ta-l4d45q2-d1e379">Praeterea, in littera habetur ex verbis Augustini, quod quibus valent suffragia, vel
              ad hoc prosunt ut sit plena remissio, vel ad hoc ut tolerabilior sit eorum damnatio.
              Sed soli illi qui sunt in Inferno, damnati esse dicuntur. Ergo etiam existentibus in
              Inferno suffragia prosunt.</p>
            <p xml:id="ta-l4d45q2-d1e382">Praeterea, Dionysius in ult. cap. Cael. Hierar. dicit: <quote xml:id="ta-l4d45q2-Qd1e384">si hic justorum
                orationes et secundum hanc vitam, quanto magis post mortem in his qui digni sunt,
                sacris orationibus operantur tantummodo?</quote> Ex quo potest accipi, quod
              suffragia magis prosunt mortuis quam etiam vivis. Sed vivis prosunt etiam in peccato
              mortali existentibus; cum quotidie oret Ecclesia pro peccatoribus, ut convertantur ad
              Deum. Ergo etiam mortuis in peccato mortali suffragia valent.</p>
            <p xml:id="ta-l4d45q2-d1e388">Praeterea, in vitis patrum legitur, quod etiam Damascenus in sermone suo refert, quod
              Macarius inventa in via Calvaria cujusdam defuncti, oratione praemissa quaesivit cujus
              caput fuisset, et caput dedit responsum, quod fuerat sacerdotis gentilis, qui in
              Inferno erat damnatus, et tamen confessus est oratione Macarii se et alios juvari.
              Ergo suffragia Ecclesiae etiam existentibus in Inferno prosunt.</p>
            <p xml:id="ta-l4d45q2-d1e392">Praeterea, Damascenus in eodem sermone narrat, quod Gregorius pro Trajano orationem
              fundens audivit vocem sibi divinitus allatam: <quote xml:id="ta-l4d45q2-Qd1e394">vocem tuam audivi, et veniam
                Trajano do</quote>; cujus rei, ut Damascenus dicit in dicto sermone, testis est
              oriens omnis et occidens. Sed constat Trajanum in Inferno fuisse: quia multorum
              martyrum necem amaram instituit, ut ibidem Damascenus dicit. Ergo suffragia etiam
              valent existentibus in Inferno.</p>
            <p xml:id="ta-l4d45q2-d1e398">Sed contra est quod dicit Dionysius, 7 cap. Cael. Hier.: <quote xml:id="ta-l4d45q2-Qd1e400">summus sacerdos pro
                immundis non orat, quia in hoc averteretur a divino ordine</quote>; et Commentator,
              ibidem, dicit, quod <quote xml:id="ta-l4d45q2-Qd1e403">peccatoribus non orat remissionem, quia non audiretur pro
                illis</quote>. Ergo non valent existentibus in Inferno suffragia.</p>
            <p xml:id="ta-l4d45q2-d1e407">Praeterea, Gregorius dicit in 34 Moral.: <quote xml:id="ta-l4d45q2-Qd1e409">eadem causa est cur non oretur
                tunc</quote>, scilicet post diem judicii, <quote xml:id="ta-l4d45q2-Qd1e412">pro hominibus aeterno igne
                damnatis, quae nunc causa est ut non oretur pro Diabolo, Angelisque ejus aeterno
                supplicio damnatis: quae etiam nunc causa est ut non orent sancti pro hominibus
                infidelibus impiisque defunctis: quia de eis utique, quos aeterno damnatos supplicio
                jam noverunt, ante illum justi judicis conspectum orationis suae meritum cassari
                refugiunt</quote>. Ergo suffragia damnatis in Inferno non valent.</p>
            <p xml:id="ta-l4d45q2-d1e416">Praeterea, in littera habetur ex verbis Augustini: <quote xml:id="ta-l4d45q2-Qd1e418">qui sine fide operante per
                dilectionem, ejusque sacramentis, a corpore exeunt, frustra illis a suis hujusmodi
                officia impenduntur</quote>. Sed omnes damnati sunt hujusmodi. Ergo suffragia
              damnatis in Inferno non prosunt.</p>

          </div>
          <div xml:id="ta-l4d45q2-Dd1e423">
            <head xml:id="ta-l4d45q2-Hd1e425">Quaestiuncula 2</head>
            <p xml:id="ta-l4d45q2-d1e428">Ulterius. Videtur quod nec etiam existentibus in Purgatorio. Quia Purgatorium pars
              quaedam Inferni est. Sed in Inferno nulla est redemptio; et Psal. 6, 6, dicit:
                <quote xml:id="ta-l4d45q2-Qd1e430">in Inferno autem quis confitebitur tibi?</quote> Ergo suffragia his qui sunt
              in Purgatorio, non valent.</p>
            <p xml:id="ta-l4d45q2-d1e434">Praeterea, poena Purgatorii est finita. Si ergo per suffragia aliquid de poena
              dimittitur, tantum poterunt multiplicari suffragia, quod tota tolletur, et ita
              peccatum remanebit totaliter impunitum; quod repugnare videtur divinae justitiae.</p>
            <p xml:id="ta-l4d45q2-d1e437">Praeterea, ad hoc animae in Purgatorio detinentur, ut ibi purgatae, purae ad regnum
              perveniant. Sed non potest purgari anima nisi aliquid circa ipsam fiat. Ergo suffragia
              facta per vivos poenam Purgatorii non diminuunt.</p>
            <p xml:id="ta-l4d45q2-d1e440">Praeterea, si suffragia existentibus in Purgatorio valerent, maxime ea viderentur
              valere quae sunt ad eorum imperium facta. Sed haec non semper valent; sicut si aliquis
              decedens disponit tot suffragia pro se fieri, quae si facta essent, sufficerent ad
              totam poenam abolendam. Posito ergo quod hujusmodi suffragia differantur quousque ille
              poenam evasit, ista suffragia ei nihil proderunt: non enim potest dici quod ei prosint
              antequam fiant; postquam autem sunt facta, eis non indiget, quia jam poenam evasit.
              Ergo suffragia existentibus in Purgatorio non valent.</p>
            <p xml:id="ta-l4d45q2-d1e444">Sed contra est quod dicitur in littera ex verbis Augustini, quod suffragia prosunt
              his qui sunt mediocriter boni vel mali. Sed tales sunt qui in Purgatorio detinentur.
              Ergo et cetera.</p>
            <p xml:id="ta-l4d45q2-d1e447">Praeterea, Dionysius dicit in 7 cap. Cael. Hierar. quod divinus sacerdos pro mortuis
              orans, pro illis orat qui sancte vixerunt, et tamen aliquas maculas habuerunt ex
              infirmitate humana contractas. Sed tales in Purgatorio detinentur. Ergo et cetera.</p>

          </div>
          <div xml:id="ta-l4d45q2-Dd1e451">
            <head xml:id="ta-l4d45q2-Hd1e453">Quaestiuncula 3</head>
            <p xml:id="ta-l4d45q2-d1e456">Ulterius. Videtur quod suffragia valent pueris in Limbo existentibus. Quia illi non
              detinentur nisi pro peccato alieno. Ergo maxime decens est ut ipsi juventur suffragiis
              alienis.</p>
            <p xml:id="ta-l4d45q2-d1e459">Praeterea, in littera habetur ex verbis Augustini, quod suffragia Ecclesiae pro non
              valde malis propitiationes sunt. Sed pueri non computantur inter valde malos, cum
              mitissima sit eorum poena. Ergo suffragia Ecclesiae eos juvant.</p>
            <p xml:id="ta-l4d45q2-d1e462">Sed contra est quod habetur in littera ab Augustino, quod suffragia non prosunt illis
              qui sine fide operante per dilectionem hinc exierunt. Sed pueri hoc modo exierunt.
              Ergo eis suffragia non prosunt.</p>

          </div>
          <div xml:id="ta-l4d45q2-Dd1e467">
            <head xml:id="ta-l4d45q2-Hd1e469">Quaestiuncula 4</head>
            <p xml:id="ta-l4d45q2-d1e472">Ulterius. Videtur quod aliquo modo prosunt sanctis existentibus in patria, per hoc
              quod habetur in collecta Missae: <quote xml:id="ta-l4d45q2-Qd1e474">sicut sanctis tuis prosunt ad gloriam</quote>,
              scilicet sacramenta, <quote xml:id="ta-l4d45q2-Qd1e477">ita nobis proficiant ad medelam</quote>. Sed inter alia
              suffragia praecipuum est sacramentum altaris. Ergo suffragia prosunt sanctis qui sunt
              in patria.</p>
            <p xml:id="ta-l4d45q2-d1e481">Praeterea, sacramenta efficiunt quod figurant. Sed tertia pars hostiae, scilicet in
              calicem missa, significat eos qui in patria vitam beatam ducunt, ut supra, dist. 12,
              quaest. 1, art. 3, quaestiunc. 3, ad 4, dictum est. Ergo suffragia Ecclesiae prosunt
              etiam existentibus in patria.</p>
            <p xml:id="ta-l4d45q2-d1e484">Praeterea, sancti non solum gaudent de bonis propriis, sed etiam de bonis aliorum;
              unde Luc. 15, 10, dicitur: <quote xml:id="ta-l4d45q2-Qd1e486">gaudium est Angelis Dei super uno peccatore
                poenitentiam agente</quote>. Ergo ex bonis operibus viventium, sanctorum qui sunt in
              patria gaudium crescit, et ita etiam eis nostra suffragia prosunt.</p>
            <p xml:id="ta-l4d45q2-d1e490">Praeterea, Damascenus in sermone de dormientibus inducens verba Chrysostomi:
                <quote xml:id="ta-l4d45q2-Qd1e492">si enim gentiles</quote>, inquit, <quote xml:id="ta-l4d45q2-Qd1e495">cum his qui abierunt, sua comburunt;
                quanto magis te fidelem mittere convenit cum fideli ipsius propria, non ut favilla
                fiant et haec velut illa, sed ut majorem hinc circumponas gloriam; et si quidem
                peccator fuerit qui mortuus est, ut peccamina solvas; si autem justus, ut appositio
                fiat mercedis et retributionis</quote>. Et sic idem quod prius.</p>
            <p xml:id="ta-l4d45q2-d1e500">Sed contra est quod habetur in littera ex verbis Augustini: <quote xml:id="ta-l4d45q2-Qd1e502">injuria est in
                Ecclesia orare pro martyre cujus nos debemus orationibus commendari</quote>.</p>
            <p xml:id="ta-l4d45q2-d1e506">Praeterea, ejus est juvari cujus est indigere. Sed sancti in patria sunt absque omni
              indigentia. Ergo per suffragia Ecclesiae non juvantur.</p>
          </div>
          <div xml:id="ta-l4d45q2-Dd1e510">
            <head xml:id="ta-l4d45q2-Hd1e512">Quaestiuncula 1</head>
            <p xml:id="ta-l4d45q2-d1e515">Respondeo dicendum ad primam quaestionem, quod circa damnatos in Inferno fuit duplex
              opinio. Quidam enim dixerunt in hoc distinguendum esse dupliciter. Uno modo quantum ad
              tempus, dicentes, quod post diem judicii nullus in Inferno existens aliquo suffragio
              juvabitur, sed ante diem judicii aliqui juvantur suffragiis Ecclesiae. Alio modo
              distinguebant quantum ad personas in Inferno detentas, inter quas quosdam dicebant
              esse valde malos; qui scilicet sine fide et sacramentis Ecclesiae decesserunt; et
              talibus qui de Ecclesia non fuerunt, nec merito nec numero suffragia Ecclesiae
              prodesse possunt. Alii vero sunt non valde mali, qui scilicet de Ecclesia fuerunt
              numero, et fidem habentes, et sacramentis imbuti, et aliqua opera de genere bonorum
              facientes; et talibus suffragia Ecclesiae prodesse debent. Sed occurrebat eis quaedam
              dubitatio eos perturbans, quia scilicet videbatur ex hoc sequi, cum poena Inferni sit
              finita secundum intensionem, quamvis duratione infinita existat, quod multiplicatis
              suffragiis poena illa auferetur; quod est error Origenis; et ideo hoc inconveniens
              multipliciter evadere voluerunt. Praepositinus enim dixit, quod tantum possunt
              suffragia pro damnatis multiplicari, quod a poena tota redduntur immunes, non autem
              simpliciter, ut Origenes posuit, sed ad tempus, scilicet usque ad diem judicii: tunc
              enim animae iterato corporibus conjunctae in poenas Inferni sine spe veniae
              retruduntur. Sed ista opinio videtur divinae repugnare providentiae, quae nihil in
              rebus inordinatum relinquit. Culpa autem ordinari non potest nisi per poenam; unde non
              potest esse ut poena tollatur, nisi prius culpa expietur; et ideo cum culpa continue
              maneat in damnatis, eorum poena nullatenus interrumpetur. Et ideo Porretani alium
              modum invenerunt, dicentes, quod hoc modo proceditur in diminutione poenarum per
              suffragia, sicut proceditur in divisione linearum, quae cum sint finitae, tamen in
              infinitum dividi possunt, et nunquam per divisionem consumuntur, dum fit subtractio
              non secundum eamdem quantitatem, sed secundum eamdem proportionem; velut si primo
              auferatur pars quarta totius, et secundo quarta illius quartae, et iterum quarta
              illius quartae, et sic deinceps in infinitum. Et similiter dicunt, quod per primum
              suffragium diminuitur aliquota pars poenae, et per secundum pars aliqua remanentis
              secundum eamdem proportionem. Sed iste modus multipliciter defectivus invenitur.
              Primo, quia infinita divisio, quae congruit continuae quantitati, non videtur posse ad
              quantitatem spiritualem transferri. Secundo, quia non est aliqua ratio quare secundum
              suffragium minus de poena diminuat quam primum, si sit aequalis valoris. Tertio, quia
              poena diminui non potest nisi diminuatur et culpa, sicut nec auferri nisi ea ablata.
              Quarto, quia in divisione lineae tandem pervenitur ad hoc quod non est sensibile:
              corpus enim sensibile non est in infinitum divisibile. Et sic sequeretur quod post
              multa suffragia poena remanens propter sui parvitatem non sentiretur, et ita non esset
              poena. Et ideo alii invenerunt alium modum. Altisiodorensis enim dixit, quod suffragia
              prosunt damnatis non quidem per diminutionem vel per interruptionem, sed per
              confortationem patientis; sicut si homo portaret grave onus, et facies sua
              perfunderetur aqua; sic enim confortaretur ad melius portandum, cum tamen onus suum in
              nullo levius fieret. Sed hoc iterum esse non potest: quia aliquis plus vel minus
              aeterno igne gravatur, ut Gregorius dicit, secundum meritum culpae; et inde est quod
              eodem igne quidam plus quidam minus cruciantur, unde cum culpa damnati immutata
              remaneat, non potest esse quod levius poenam ferat. Est nihilominus et praedicta
              opinio praesumptuosa, utpote sanctorum dictis contraria; et vana, nulla auctoritate
              fulta; et nihilominus irrationalis: tum quia damnati in Inferno sunt extra vinculum
              caritatis, secundum quam opera vivorum continuantur defunctis: tum quia totaliter ad
              viae terminum pervenerunt recipientes ultimam pro meritis retributionem, sicut et
              sancti qui sunt in patria. Quod enim adhuc restat de poena vel gloria corporis, hoc
              eis rationem viatoris non praebet, cum gloria essentialiter et radicaliter existat in
              anima; et similiter miseria damnatorum; et ideo non potest poena eorum diminui, sicut
              nec gloria sanctorum augeri, quantum ad praemium essentiale. Sed tamen modus qui a
              quibusdam ponitur quod suffragia prosunt damnatis, posset aliquo modo sustineri; ut si
              dicatur quod non prosunt neque quantum ad diminutionem poenae vel interruptionem, vel
              quantum ad diminutionem sensus poenae; sed quia ex hujusmodi suffragiis eis aliqua
              materia doloris subtrahitur, quae eis esse posset, si ita se abjectos conspicerent
              quod pro eis nullam curam haberent vivi: quae materia doloris eis subtrahitur, dum
              suffragia pro eis fiunt. Sed istud etiam non potest esse secundum legem communem:
              quia, ut Augustinus dicit in Lib. de cura pro mortuis gerenda, (quod praecipue de
              damnatis verum est), <quote xml:id="ta-l4d45q2-Qd1e517">ibi sunt spiritus defunctorum ubi non vident quaecumque
                agunt aut eveniunt in ista vita hominibus</quote>; et ita non cognoscunt quando pro
              eis suffragia fiunt, nisi supra communem legem hoc remedium divinitus detur aliquibus
              damnatorum; quod est verbum omnino incertum. Unde tutius est simpliciter dicere, quod
              suffragia non prosunt damnatis, nec pro eis Ecclesia orare intendit, sicut ex
              auctoritatibus inductis apparet.</p>
            <p xml:id="ta-l4d45q2-d1e521">Ad primum ergo dicendum, quod donaria idolorum non fuerunt inventa apud illos
              mortuos, ut ex eis signum accipi posset quod in reverentiam idolorum ea deferrent; sed
              ea acceperunt ut victores quae eis jure belli debebantur; et tamen per avaritiam
              venialiter peccaverunt; unde non fuerunt in Inferno damnati; et sic suffragia eis
              prodesse poterant. Vel dicendum secundum quosdam, quod in ipsa pugna videntes sibi
              periculum imminere, de peccato poenituerunt, secundum illud Psal. 77, 34: <quote xml:id="ta-l4d45q2-Qd1e523">cum
                occideret eos, quaerebant eum</quote>. Et hoc probabiliter potest aestimari; et ideo
              oblatio pro eis fuit facta.</p>
            <p xml:id="ta-l4d45q2-d1e527">Ad secundum dicendum, quod damnatio in verbis illis large accipitur pro quacumque
              punitione, ut sic includat et poenam Purgatorii: quae quandoque totaliter per
              suffragia expiatur; quandoque autem non, sed diminuitur.</p>
            <p xml:id="ta-l4d45q2-d1e530">Ad tertium dicendum, quod quantum ad hoc magis acceptatur suffragium pro mortuo quam
              pro vivo, quia magis indiget, cum non possit auxiliari sibi, sicut vivus potest; sed
              quantum ad hoc vivus est melioris conditionis, quia potest transferri de statu culpae
              mortalis in statum gratiae, quod de mortuis dici non potest; et ideo non est eadem
              causa orandi pro mortuis et pro vivis.</p>
            <p xml:id="ta-l4d45q2-d1e534">Ad quartum dicendum, quod illud adjutorium non erat in hoc quod poena eorum
              diminueretur; sed in hoc solo, ut ibidem dicitur, quod eo orante concedebatur eis ut
              mutuo se viderent; et in hoc aliquod gaudium non verum sed phantasticum habebant, dum
              implebatur hoc quod desiderabant; sicut et Daemones gaudere dicuntur dum homines ad
              peccata pertrahunt, quamvis per hoc eorum poena nullatenus minuatur, sicut nec
              minuitur gaudium Angelorum per hoc quod malis nostris compati dicuntur.</p>
            <p xml:id="ta-l4d45q2-d1e537">Ad quintum dicendum, quod de facto Trajani hoc modo potest probabiliter aestimari,
              quod precibus beati Gregorii ad vitam fuerit revocatus, et ibi gratiam consecutus sit,
              per quam remissionem peccatorum habuit, et per consequens immunitatem a poena; sicut
              etiam apparet in omnibus illis qui fuerunt miraculose a mortuis suscitati, quorum
              plures constat idolatras et damnatos fuisse. De omnibus enim similiter dici oportet,
              quod non erant in Inferno finaliter deputati, sed secundum praesentem justitiam
              propriorum meritorum; secundum autem superiores causas, quibus praevidebantur ad vitam
              revocandi, erat de eis aliter disponendum. Vel dicendum, secundum quosdam, quod anima
              Trajani non fuit simpliciter a reatu poenae aeternae absoluta; sed ejus poena fuit
              suspensa ad tempus, scilicet usque ad diem judicii. Nec tamen oportet quod hoc fiat
              communiter per suffragia; quia alia sunt quae lege communi accidunt, et alia quae
              singulariter ex privilegio aliquibus conceduntur; sicut aliae sunt humanarum limites
              rerum, alia divina signa virtutum, ut Augustinus dicit in Lib. de cura pro mortuis
              gerenda.</p>

          </div>
          <div xml:id="ta-l4d45q2-Dd1e541">
            <head xml:id="ta-l4d45q2-Hd1e543">Quaestiuncula 2</head>
            <p xml:id="ta-l4d45q2-d1e546">Ad secundam quaestionem dicendum, quod poena Purgatorii est in supplementum
              satisfactionis quae non fuerat plene in corpore consummata; et ideo, quia, sicut ex
              praedictis patet, et ex his quae supra, dist. 20, dicta sunt, opera unius possunt
              valere alteri ad satisfactionem, sive vivis sive mortuis; non est dubium quin
              suffragia per vivos facta, existentibus in Purgatorio prosint.</p>
            <p xml:id="ta-l4d45q2-d1e549">Ad primum ergo dicendum, quod auctoritas illa loquitur de Inferno damnatorum, in quo
              nulla est redemptio quantum ad illos qui sunt finaliter tali poenae deputati. Vel
              dicendum, secundum Damascenum in sermone de dormientibus, quia hujusmodi auctoritates
              exponendae sunt secundum causas inferiores, scilicet secundum exigentiam meritorum
              eorum qui poenis deputantur; sed secundum divinam misericordiam, quae vincit humana
              merita, ad preces justorum aliter quandoque disponitur quam sententia praedictarum
              auctoritatum contineat. Deus autem mutat sententiam, sed non consilium, ut dicit
              Gregorius; unde etiam Damascenus ponit ad hoc exempla de Ninivitis, Achab et Ezechia,
              in quibus apparet quod sententia contra eos lata divinitus fuit per divinam
              misericordiam commutata.</p>
            <p xml:id="ta-l4d45q2-d1e552">Ad secundum dicendum, quod non est inconveniens, si multiplicatis suffragiis poena in
              Purgatorio existentium annihiletur: non tamen sequitur quod peccata remaneant
              impunita; quia poena unius pro altero suscepta alteri computatur.</p>
            <p xml:id="ta-l4d45q2-d1e555">Ad tertium dicendum, quod purgatio animae per poenas Purgatorii non est aliud quam
              expiatio reatus impedientis a perceptione gloriae: et quia per poenam quam unus
              sustinet pro alio, potest reatus alterius expiari, ut dictum est, non est
              inconveniens, si per unius satisfactionem alius purgetur.</p>
            <p xml:id="ta-l4d45q2-d1e559">Ad quartum dicendum, quod suffragia ex duobus valent; scilicet ex opere operante, et
              ex opere operato. Et dico opus operatum non solum Ecclesiae sacramentum, sed effectum
              accidentem ex operatione; sicut ex collatione eleemosynarum consequitur pauperum
              relevatio, et eorum oratio pro defuncto ad Deum. Similiter opus operans potest accipi
              vel ex parte principalis agentis, vel ex parte exequentis. Dico ergo, quod quam cito
              moriens disponit aliqua suffragia sibi fieri, praemium suffragiorum plene consequitur,
              ante etiam quam fiant, quantum ad efficaciam suffragii, quae erat ex opere operante
              principalis agentis; sed quantum ad efficaciam suffragiorum quae est ex opere operato,
              vel ex opere operante exequentis, non consequitur fructum antequam suffragia fiant, et
              si prius contingat ipsum a poena purgari, quantum ad hoc fraudabitur suffragiorum
              fructu; quod redundabit in illos quorum culpa defraudatur. Non enim est inconveniens
              quod aliquis defraudetur per culpam alterius in temporalibus; poena autem Purgatorii
              temporalis est; quamvis quantum ad retributionem nullus defraudari possit nisi per
              propriam culpam.</p>

          </div>
          <div xml:id="ta-l4d45q2-Dd1e563">
            <head xml:id="ta-l4d45q2-Hd1e565">Quaestiuncula 3</head>
            <p xml:id="ta-l4d45q2-d1e568">Ad tertiam quaestionem dicendum, quod pueri non baptizati non detinentur in Limbo,
              nisi quia deficiunt a statu gratiae; unde cum per opera vivorum, mortuorum status
              mutari non possit, maxime quantum ad meritum essentialis praemii vel poenae; suffragia
              vivorum pueris in Limbo existentibus prodesse non possunt.</p>
            <p xml:id="ta-l4d45q2-d1e571">Ad primum ergo dicendum, quod quamvis peccatum originale sit hujusmodi quod pro eo
              possit aliquis ab alio juvari, tamen animae puerorum in Limbo existentes sunt in tali
              statu quod juvari non possunt: quia post hanc vitam non est tempus gratiam
              acquirendi.</p>
            <p xml:id="ta-l4d45q2-d1e574">Ad secundum dicendum, quod Augustinus loquitur de non valde malis, qui tamen
              baptizati sunt; quod patet ex hoc quod praemittitur: <quote xml:id="ta-l4d45q2-Qd1e576">cum ergo sacrificia sive
                altaris, sive quarumcumque eleemosynarum, pro baptizatis omnibus
              offeruntur</quote>.</p>

          </div>
          <div xml:id="ta-l4d45q2-Dd1e581">
            <head xml:id="ta-l4d45q2-Hd1e583">Quaestiuncula 4</head>
            <p xml:id="ta-l4d45q2-d1e586">Ad quartam quaestionem dicendum, quod suffragium de sui ratione importat quamdam
              auxiliationem, quae non competit ei qui defectum non patitur: nulli enim juvari
              competit nisi in eo quo indigens est. Unde cum sancti qui sunt in patria, sint ab omni
              indigentia immunes, inebriati ab ubertate domus Dei, eis juvari per suffragia non
              competit.</p>
            <p xml:id="ta-l4d45q2-d1e589">Ad primum ergo dicendum, quod hujusmodi locutiones non sunt sic intelligendae quasi
              sancti in gloria proficiant quantum ad se, quod eorum festa recolimus; sed quia nobis
              proficit, qui eorum gloriam solemnius celebramus; sicut ex hoc quod Deum cognoscimus
              vel laudamus et sic quodammodo ejus gloria in nobis crescit; nihil Deo, sed nobis
              accrescit.</p>
            <p xml:id="ta-l4d45q2-d1e592">Ad secundum dicendum, quod quamvis sacramenta efficiant quod figurant, non tamen
              illum effectum suum ponunt circa omne id quod figurant: alias cum figurent Christum,
              in ipso Christo aliquid efficerent, quod est absurdum: sed efficiunt circa
              suscipientem sacramentum ex virtute ejus quod per sacramentum significatur: et sic non
              legitur quod sacrificia pro fidelibus defunctis oblata sanctis prosint; sed quia ex
              meritis sanctorum qui recoluntur vel significantur in sacramento, prosunt aliis pro
              quibus offeruntur.</p>
            <p xml:id="ta-l4d45q2-d1e595">Ad tertium dicendum, quod quamvis sancti qui sunt in patria, de omnibus bonis nostris
              gaudeant, non tamen sequitur quod multiplicatis nostris gaudiis eorum gaudium
              augmentetur formaliter, sed materialiter tantum: quia omnis passio formaliter augetur
              secundum rationem objecti sui. Ratio autem gaudendi in sanctis, de quibuscumque
              gaudent, est ipse Deus, de quo non possunt magis et minus gaudere: quia sic essentiale
              eorum praemium variaretur, quod consistit in hoc quod de Deo gaudent. Unde ex hoc quod
              bona multiplicantur, de quibus gaudendi ratio eis Deus est, non sequitur quod
              intensius gaudeant, sed quod de pluribus gaudeant; et ideo non sequitur quod operibus
              nostris juventur.</p>
            <p xml:id="ta-l4d45q2-d1e599">Ad quartum dicendum, quod non est intelligendum quod fiat oppositio mercedis vel
              retributionis illi beato per suffragia ab aliquo facta, sed facienti. Vel dicendum,
              quod ex suffragiis potest appositio mercedis fieri beato defuncto, inquantum sibi de
              suffragiis faciendis adhuc vivens disposuit, quod ei meritorium fuit.</p>
          </div>
        </div>
        <div xml:id="ta-l4d45q2-Dd1e604" type="articulus">
          <head xml:id="ta-l4d45q2-Hd1e606">Articulus 3</head>

          <head xml:id="ta-l4d45q2-Hd1e609" type="questionTitle">Utrum non solum orationibus Ecclesiae et sacrificio altaris et
            eleemosynis animae defunctorum juventur</head>

          <div xml:id="ta-l4d45q2-Dd1e612">
            <head xml:id="ta-l4d45q2-Hd1e614">Quaestiuncula 1</head>
            <p xml:id="ta-l4d45q2-d1e617">Ad tertium sic proceditur. Videtur quod non solum orationibus Ecclesiae et sacrificio
              altaris et eleemosynis animae defunctorum juventur, vel quod eis juventur praecipue.
              Poena enim debet per poenam recompensari. Sed jejunium magis est poenale quam
              eleemosyna vel oratio. Ergo jejunium magis prodesset in suffragiis quam aliquod
              praedictorum.</p>
            <p xml:id="ta-l4d45q2-d1e620">Praeterea, Gregorius II tribus praedictis connumerat jejunium, ut habetur Caus. 13,
              quaest. 11: <quote xml:id="ta-l4d45q2-Qd1e622">animae defunctorum quatuor solvuntur modis: aut oblationibus
                sacerdotum, aut orationibus sanctorum, aut carorum eleemosynis, aut jejunio
                cognatorum</quote>. Ergo insufficienter ab Augustino haec enumerantur tria
              praedicta.</p>
            <p xml:id="ta-l4d45q2-d1e626">Praeterea, Baptismus est potissimum sacramentorum, maxime quantum ad effectum. Ergo
              Baptismus vel alia sacramenta deberent vel similiter vel magis prodesse defunctis,
              sicut sacramentum altaris.</p>
            <p xml:id="ta-l4d45q2-d1e629">Praeterea, hoc videtur ex hoc quod habetur 1 Corinth. 15, 29: <quote xml:id="ta-l4d45q2-Qd1e631">si omnino mortui
                non resurgunt, ut quid baptizantur pro illis?</quote> Ergo Baptismus etiam valet ad
              suffragia defunctorum.</p>
            <p xml:id="ta-l4d45q2-d1e636">Praeterea, in diversis Missis est idem altaris sacrificium. Si ergo sacrificium
              computatur inter suffragia, et non Missa; videtur quod tantumdem valeat quaecumque
              Missa pro defuncto dicatur, sive de beata virgine, sive de spiritu sancto, vel
              quaecumque alia; quod videtur esse contra Ecclesiae ordinationem, quae specialem
              Missam pro defunctis instituit.</p>
            <p xml:id="ta-l4d45q2-d1e639">Praeterea, Damascenus in sermone de dormientibus, docet, ceras et oleum et hujusmodi
              pro defunctis offerri. Ergo non solum oblatio sacrificii altaris, sed etiam aliae
              oblationes debent inter suffragia mortuorum computari.</p>

          </div>
          <div xml:id="ta-l4d45q2-Dd1e643">
            <head xml:id="ta-l4d45q2-Hd1e645">Quaestiuncula 2</head>
            <p xml:id="ta-l4d45q2-d1e648">Ulterius. Videtur quod indulgentiae quas Ecclesia largitur, etiam mortuis prosint.
              Primo per consuetudinem Ecclesiae quae facit praedicari crucem, ut aliquis habeat
              indulgentiam pro se, et duobus vel tribus, et quandoque decem animabus tam vivorum
              quam mortuorum; quod esset deceptio, nisi mortuis prodessent. Ergo indulgentiae
              mortuis prosunt.</p>
            <p xml:id="ta-l4d45q2-d1e651">Praeterea, meritum totius Ecclesiae est efficacius quam meritum unius personae. Sed
              meritum personale suffragatur defunctis, ut patet in elargitione eleemosynarum. Ergo
              multo fortius meritum Ecclesiae, cui indulgentiae innituntur.</p>
            <p xml:id="ta-l4d45q2-d1e654">Praeterea, indulgentiae Ecclesiae prosunt illis qui sunt de foro Ecclesiae. Sed illi
              qui sunt in Purgatorio, sunt de foro Ecclesiae; alias eis suffragia Ecclesiae non
              prodessent. Ergo videtur quod indulgentiae defunctis prosint.</p>
            <p xml:id="ta-l4d45q2-d1e657">Sed contra est, quia ad hoc quod indulgentiae alicui valeant, requiritur causa
              conveniens, pro qua indulgentiae dantur. Sed talis causa non potest esse ex parte
              defuncti, quia non potest aliquid facere quod sit in utilitatem Ecclesiae, pro qua
              causa praecipue indulgentiae dantur. Ergo videtur quod indulgentiae defunctis non
              prosint.</p>
            <p xml:id="ta-l4d45q2-d1e661">Praeterea, indulgentiae determinantur secundum arbitrium indulgentias concedentis. Si
              ergo indulgentiae defunctis prodesse possent, esset in potestate concedentis
              indulgentiam ut defunctum omnino liberaret a poena; quod videtur absurdum.</p>

          </div>
          <div xml:id="ta-l4d45q2-Dd1e665">
            <head xml:id="ta-l4d45q2-Hd1e667">Quaestiuncula 3</head>
            <p xml:id="ta-l4d45q2-d1e670">Ulterius. Videtur quod cultus exequiarum defuncto prosint. Damascenus enim in sermone
              de dormientibus inducit verba Athanasii sic dicentis: <quote xml:id="ta-l4d45q2-Qd1e672">licet in aere qui in
                pietate consummatus est, depositus fuerit, ne renue oleum et ceras dominum invocans
                in sepulcro accendere; accepta enim ista sunt Deo, et multam ab eo recipientia
                retributionem</quote>. Sed hujusmodi pertinent ad cultum exequiarum. Ergo cultus
              exequiarum prodest defunctis.</p>
            <p xml:id="ta-l4d45q2-d1e676">Praeterea, sicut dicit Augustinus 1 Lib. de Civ. Dei: <quote xml:id="ta-l4d45q2-Qd1e678">antiquorum justorum
                funera officiosa pietate curata sunt, et exequiae celebratae, et sepulcra provisa;
                ipsique cum viverent, de sepeliendis, vel etiam ferendis suis corporibus filiis
                mandaverunt</quote>. Sed hoc non fecissent, nisi sepultura et hujusmodi aliquid
              mortuis conferrent. Ergo hujusmodi aliquid prosunt defunctis.</p>
            <p xml:id="ta-l4d45q2-d1e682">Praeterea, nullus facit eleemosynam circa aliquem, nisi ei proficiat. Sed sepelire
              mortuos computatur inter opera eleemosynarum: unde, ut Augustinus dicit 1 de Civ. Dei:
                <quote xml:id="ta-l4d45q2-Qd1e684">Tobias sepeliendo mortuos Deum promeruisse teste Angelo commendatur</quote>.
              Ergo hujusmodi sepulturae cultus mortuis prodest.</p>
            <p xml:id="ta-l4d45q2-d1e688">Praeterea, inconveniens est dicere quod frustretur devotio fidelium. Sed aliqui ex
              devotione se in locis aliquibus religiosis sepeliri disponunt. Ergo sepulturae cultus
              prodest defunctis.</p>
            <p xml:id="ta-l4d45q2-d1e692">Praeterea, Deus pronior est ad miserandum quam ad puniendum. Sed aliquibus nocet
              sepultura in locis sacris, si indigni sunt; unde dicit Gregorius: <quote xml:id="ta-l4d45q2-Qd1e694">quos peccata
                gravia deprimunt, ad majorem damnationis cumulum potius quam ad solutionem eorum
                corpora in Ecclesiis ponuntur</quote>. Ergo multo amplius dicendum est, quod
              sepulturae cultus prosit bonis.</p>
            <p xml:id="ta-l4d45q2-d1e698">Sed contra est quod Augustinus dicit in Lib. de cura pro mortuis gerenda:
                <quote xml:id="ta-l4d45q2-Qd1e700">corpori humano quidquid impenditur, non est praesidium salutis aeternae, sed
                humanitatis officium</quote>.</p>
            <p xml:id="ta-l4d45q2-d1e704">Praeterea, Gregorius dicit ad Bonifacium archiepiscopum scribens: <quote xml:id="ta-l4d45q2-Qd1e706">curatio
                funeris, conditio sepulturae, pompa exequiarum, magis sunt vivorum solatia quam
                subsidia mortuorum</quote>.</p>
            <p xml:id="ta-l4d45q2-d1e710">Praeterea, dominus dicit Matth. 10: <quote xml:id="ta-l4d45q2-Qd1e712">nolite timere eos qui occidunt corpus, et
                post haec non habent amplius quid faciant</quote>. Sed post mortem sanctorum corpora
              possunt a sepultura prohiberi, sicut in ecclesiastica historia legitur factum de
              quibusdam martyribus Lugduni Galliae. Ergo non nocet defunctis, si eorum corpora
              inhumata remaneant; ergo nec cultus sepulturae prodest.</p>
          </div>
          <div xml:id="ta-l4d45q2-Dd1e718">
            <head xml:id="ta-l4d45q2-Hd1e720">Quaestiuncula 1</head>
            <p xml:id="ta-l4d45q2-d1e723">Respondeo dicendum ad primam quaestionem, quod suffragia vivorum prosunt defunctis
              secundum quod uniuntur viventibus caritate, et secundum quod intentio viventium
              refertur in mortuos; et ideo illa opera praecipue nata sunt mortuis suffragari quae
              maxime ad communicationem caritatis pertinent, vel ad directionem intentionis in
              alterum. Ad caritatem autem sacramentum Eucharistiae praecipue pertinet, cum sit
              sacramentum ecclesiasticae unionis, continens illum in quo tota Ecclesia unitur, et
              consolidatur, scilicet Christum; unde Eucharistia est quasi quaedam caritatis origo,
              sive vinculum; sed inter caritatis effectus praecipuum est eleemosynarum opus; et ita
              ista duo ex parte caritatis praecipue mortuis suffragantur, scilicet sacrificium
              Ecclesiae, et eleemosynae. Sed ex parte intentionis directae in mortuos praecipue
              valet oratio; quia oratio secundum suam rationem non solum dicit respectum ad orantem,
              sicut et cetera opera, sed directius ad id pro quo oratur. Et ideo ista tria ponuntur
              quasi praecipua mortuorum subsidia; quamvis quaecumque alia bona ex caritate fiant pro
              defunctis, eis valere credenda sint.</p>
            <p xml:id="ta-l4d45q2-d1e726">Ad primum ergo dicendum, quod in eo qui satisfacit pro altero, magis est
              considerandum, ad hoc quod effectus satisfactionis ad alterum perveniat, id quo
              satisfactio unius transit in alterum, quam etiam satisfactionis poena; quamvis ipsa
              poena magis expiet reatum satisfacientis, inquantum est medicina quaedam; et ideo tria
              praedicta magis valent defunctis quam jejunium.</p>
            <p xml:id="ta-l4d45q2-d1e729">Ad secundum dicendum, quod etiam jejunium potest prodesse defunctis ratione caritatis
              et intentionis in defunctos directae; sed tamen jejunium in sui ratione non continet
              aliquid quod ad caritatem vel ad directionem intentionis pertineat; sed haec sunt ei
              quasi extrinseca; et ideo Augustinus non posuit, sed Gregorius posuit jejunium inter
              suffragia mortuorum.</p>
            <p xml:id="ta-l4d45q2-d1e732">Ad tertium dicendum, quod Baptismus est quaedam spiritualis regeneratio; unde sicut
              per generationem non acquiritur esse nisi generato, ita Baptismus non habet efficaciam
              nisi in eo qui baptizatur, quantum est ex opere operato; quamvis ex opere operante vel
              baptizantis vel baptizati possunt aliis prodesse, sicut et cetera opera meritoria. Sed
              Eucharistia est signum ecclesiasticae unionis; et ideo ex ipso opere operato ejus
              efficacia in alterum transire potest; quod non contingit de aliis sacramentis.</p>
            <p xml:id="ta-l4d45q2-d1e736">Ad quartum dicendum, quod Glossa auctoritatem istam dupliciter exponit. Uno modo sic:
                <quote xml:id="ta-l4d45q2-Qd1e738">si mortui non resurgunt, nec etiam Christus resurrexit, ut quid etiam
                baptizantur pro illis? Idest, pro peccatis, cum ipsa non dimittantur, si Christus
                non resurrexit</quote>: quia in Baptismo non solum passio Christi, sed etiam
              resurrectio operatur, quae est nostrae spiritualis resurrectionis quodammodo causa.
              Alio modo sic: <quote xml:id="ta-l4d45q2-Qd1e741">fuerunt quidam imperiti qui baptizabantur pro his qui de hac
                vita sine Baptismo discesserant, putantes illis prodesse</quote>; et secundum hoc
              apostolus non loquitur nisi secundum errorem aliquorum in verbis illis.</p>
            <p xml:id="ta-l4d45q2-d1e745">Ad quintum dicendum, quod in officio Missae non solum est sacrificium, sed etiam sunt
              ibi orationes; et ideo Missae suffragium continet duo horum quae hic Augustinus
              numerat, scilicet orationem et sacrificium. Ex parte igitur sacrificii oblati Missa
              aequaliter prodest defuncto, de quocumque dicatur; et hoc est praecipuum quod fit in
              Missa. Sed ex parte orationum magis prodest illa in qua sunt orationes ad hoc
              determinatae. Sed tamen iste defectus recompensari potest per majorem devotionem vel
              ejus qui dicit Missam, vel ejus qui facit dici, vel iterum per intercessionem sancti
              cujus suffragium in Missa imploratur.</p>
            <p xml:id="ta-l4d45q2-d1e748">Ad sextum dicendum, quod hujusmodi oblatio candelarum vel olei possunt prodesse
              defuncto, inquantum sunt eleemosynae quaedam: dantur enim ad cultum Ecclesiae, vel
              etiam in usum fidelium.</p>

          </div>
          <div xml:id="ta-l4d45q2-Dd1e752">
            <head xml:id="ta-l4d45q2-Hd1e754">Quaestiuncula 2</head>
            <p xml:id="ta-l4d45q2-d1e757">Ad secundam quaestionem dicendum, quod indulgentia dupliciter alicui prodesse potest:
              uno modo principaliter; alio modo secundario. Principaliter quidem prodest ei qui
              indulgentiam accipit, scilicet qui facit hoc pro quo indulgentia datur, ut qui visitat
              limina alicujus sancti; unde cum mortui non possint aliquid facere eorum pro quibus
              indulgentiae dantur, eis indulgentiae directe valere non possunt. Secundario autem et
              indirecte prosunt ei pro quo aliquis facit illud quod est indulgentiae causa, quod,
              sicut dist. 10, quaest. 1, art. 5, quaestiunc. 3, ad 2, dictum est, quandoque
              contingere potest, quandoque autem non potest, secundum diversam indulgentiae formam.
              Si enim sit talis indulgentiae forma: quicumque facit hoc vel illud, habebit tantum de
              indulgentia: ille qui hoc facit, non potest fructum indulgentiae in alium transferre:
              quia ejus non est applicare ad aliquid intentionem Ecclesiae, per quam communicantur
              communia suffragia, ex quibus indulgentiae valent. Si autem indulgentia sub hac forma
              fiat: quicumque fecerit hoc vel illud, ipse et pater ejus, vel quicumque ei adjunctus
              in Purgatorio detentus tantum de indulgentia habebit: talis indulgentia non solum
              vivo, sed etiam mortuo proderit. Non enim est aliqua ratio quare Ecclesia possit
              transferre merita communia, quibus indulgentiae innituntur, in vivos; et non in
              mortuos. Nec tamen sequitur quod praelatus Ecclesiae possit pro suo arbitrio animas a
              Purgatorio liberare: quia ad hoc quod indulgentiae valeant, requiritur causa
              conveniens indulgentias concedendi, ut supra, dist. 20, dictum est.</p>

          </div>
          <div xml:id="ta-l4d45q2-Dd1e761">
            <head xml:id="ta-l4d45q2-Hd1e763">Quaestiuncula 3</head>
            <p xml:id="ta-l4d45q2-d1e766">Ad tertiam quaestionem dicendum, quod sepultura adinventa est et propter vivos et
              propter mortuos. Propter vivos quidem, ne eorum oculi ex turpitudine cadaverum
              offendantur, et corpora foetoribus inficiantur; et hoc quantum ad corpus: sed
              spiritualiter etiam prodest vivis, inquantum per hoc astruitur resurrectionis fides.
              Sed mortuis prosunt ad hoc quod inspicientes sepulcra memoriam retineant defunctorum,
              ut pro defunctis orent; unde et monumentum a memoria nomen accepit. Dicitur enim
              monumentum, quia monet mentem, ut dicit Augustinus in 1 de Civ. Dei, et in Lib. de
              cura pro mortuis gerenda. Paganorum tamen error fuit, quod ad hoc sepultura mortuo
              prosit, ut ejus anima quietem accipiat: non enim credebant prius animam quietem posse
              accipere quam corpus sepulturae daretur; quod omnino ridiculum et absurdum est. Sed
              quod ulterius sepultura in loco sacrato mortuo prodest, non quidem est ex ipso opere
              operato, sed magis ex ipso opere operante, dum scilicet vel ipse defunctus, vel alius,
              corpus ejus tumulari in loco sacro disponens, patrocinio alicujus sancti eum
              committit, cujus precibus per hoc credendus est adjuvari, et etiam patrocinio eorum
              qui loco sacro deserviunt, qui pro apud se tumulatis frequentius et specialius orant.
              Sed illa quae ad ornatum sepulturae exhibentur, prosunt quidem vivis inquantum sunt
              vivorum solatia; sed possunt et defunctis prodesse, non quidem per se, sed per
              accidens; inquantum scilicet, per hujusmodi, homines excitantur ad compatiendum, et
              per consequens ad orandum; vel inquantum ex sumptibus sepulturae vel pauperes fructum
              capiunt, vel Ecclesia decoratur: sic enim Sap. 4, sepultura inter ceteras eleemosynas
              computatur.</p>
            <p xml:id="ta-l4d45q2-d1e769">Ad primum ergo dicendum, quod oleum et cera ad sepulcra defunctorum perlata, per
              accidens defuncto prosunt: vel inquantum Ecclesiae offeruntur, sive pauperibus dantur,
              vel inquantum hujusmodi in reverentiam Dei fiunt; unde verbis praemissis subjungitur:
                <quote xml:id="ta-l4d45q2-Qd1e771">oleum enim et cera holocaustum sunt</quote>.</p>
            <p xml:id="ta-l4d45q2-d1e775">Ad secundum dicendum, quod ideo sancti patres de suis corporibus tumulandis
              curaverunt, ut ostenderent corpora mortuorum ad Dei providentiam pertinere; non quod
              corporibus mortuis aliquis sensus insit, sed propter fidem resurrectionis astruendam,
              ut patet per Augustinum in 1 de Civ. Dei; unde etiam voluerunt in terra promissionis
              sepeliri, ubi credebant Christum nasciturum et moriturum; cujus resurrectio nostrae
              resurrectionis est causa.</p>
            <p xml:id="ta-l4d45q2-d1e778">Ad tertium dicendum, quod quia caro est pars naturae hominis, naturaliter homo ad
              carnem suam afficitur, secundum illud Ephes. 5, 29: <quote xml:id="ta-l4d45q2-Qd1e780">nemo carnem suam unquam
                odio habuit</quote>. Unde secundum istum naturalem affectum inest viventi quaedam
              sollicitudo quid etiam post mortem de ejus corpore sit futurum; doleretque, si aliquid
              indignum corpori suo evenire praesentiret; et ideo illi qui hominem diligunt, ex hoc
              quod affectui ejus quem diligunt, conformantur, circa ejus carnem curam humanitatis
              impendunt. Ut enim dicit Augustinus in 1 de Civ. Dei: <quote xml:id="ta-l4d45q2-Qd1e783">si paterna vestis, si
                annulus, ac si quid hujusmodi tanto carius sunt posteris, quanto erga parentes major
                affectus; nullo modo ipsa spernenda sunt corpora, quae utique multo familiarius
                atque conjunctius quam quaelibet indumenta, gestamus</quote>. Unde et inquantum
              affectui hominis satisfacit sepeliens ejus corpus, cum ipse in hoc sibi satisfacere
              non potest, eleemosynam ei facere dicitur.</p>
            <p xml:id="ta-l4d45q2-d1e788">Ad quartum dicendum, quod fidelium devotio, ut Augustinus dicit in Lib. de cura pro
              mortuis gerenda, suis caris in locis sacris providens sepulturam, in hoc non
              frustratur quod defunctum suum suffragio sanctorum committit, ut dictum est.</p>
            <p xml:id="ta-l4d45q2-d1e791">Ad quintum dicendum, quod sepultura in loco sacro impio defuncto non nocet, nisi
              quatenus hanc sepulturam sibi indignam propter humanam gloriam procuravit.</p>
          </div>
        </div>
        <div xml:id="ta-l4d45q2-Dd1e797" type="articulus">
          <head xml:id="ta-l4d45q2-Hd1e799">Articulus 4</head>

          <head xml:id="ta-l4d45q2-Hd1e802" type="questionTitle">Utrum suffragia quae fiunt pro uno defuncto magis proficiant ei
            pro quo fiunt quam aliis</head>

          <div xml:id="ta-l4d45q2-Dd1e805">
            <head xml:id="ta-l4d45q2-Hd1e807">Quaestiuncula 1</head>
            <p xml:id="ta-l4d45q2-d1e810">Ad quartum sic proceditur. Videtur quod suffragia quae fiunt pro uno defuncto, non
              magis proficiunt ei pro quo fiunt, quam aliis. Lumen enim spirituale est magis
              communicabile quam lumen corporale. Sed lumen corporale, scilicet candelae, quamvis
              accendatur pro uno, tamen aequaliter omnibus prodest qui simul commorantur, quamvis
              pro eis candela non accendatur. Ergo cum suffragia sint quaedam spiritualia lumina,
              quamvis pro uno specialiter fiant, non magis valerent ei quam aliis in Purgatorio
              existentibus.</p>
            <p xml:id="ta-l4d45q2-d1e813">Praeterea, sicut in littera dicitur, secundum hoc suffragia mortuis prosunt, quia cum
              viverent hic, sibi ut postea possent prodesse, meruerunt. Sed aliqui magis meruerunt
              ut suffragia sibi prodessent quam illi pro quibus fiunt. Ergo eis magis prosunt; alias
              eorum meritum frustraretur.</p>
            <p xml:id="ta-l4d45q2-d1e816">Praeterea, pro pauperibus non fiunt tot suffragia quot pro divitibus. Si ergo
              suffragia facta pro aliquibus, eis solum, vel magis eis quam aliis valerent, pauperes
              essent deterioris conditionis; quod est contra sententiam domini, Luc. 6, 20:
                <quote xml:id="ta-l4d45q2-Qd1e818">beati pauperes, quoniam vestrum est regnum Dei</quote>.</p>
            <p xml:id="ta-l4d45q2-d1e822">Sed contra, justitia humana exemplatur a divina justitia. Sed justitia humana, si
              aliquis debitum pro aliquo solvit, eum solum absolvit. Ergo cum ille qui suffragia
              facit, quodammodo solvat debitum ejus pro quo facit, ei soli proderit.</p>
            <p xml:id="ta-l4d45q2-d1e826">Praeterea, sicut homo faciens suffragia quodammodo satisfacit mortuo, ita et interdum
              aliquis pro vivo potest satisfacere, ut supra, dist. 20, quaest. 1, art. 2,
              quaestiunc. 3, in corp., dictum est. Sed quando aliquis satisfacit pro vivo,
              satisfactio illa non computatur nisi illi pro quo facta est. Ergo et suffragia
              faciens, ei soli prodest pro quo facit.</p>

          </div>
          <div xml:id="ta-l4d45q2-Dd1e830">
            <head xml:id="ta-l4d45q2-Hd1e832">Quaestiuncula 2</head>
            <p xml:id="ta-l4d45q2-d1e835">Ulterius. Videtur quod suffragia facta pro multis tantumdem valeant singulis ac si
              pro unoquoque singulariter fierent. Videmus enim quod ex lectione quae uni legitur,
              nihil ei deperit, si simul et alii legatur. Ergo et eadem ratione nihil deperit ei pro
              quo fit suffragium, si ei aliquis connumeretur; et ita si pro pluribus fiat, tantum
              valet singulis ac si pro unoquoque singulariter fieret.</p>
            <p xml:id="ta-l4d45q2-d1e838">Praeterea, secundum communem usum Ecclesiae videmus, quod cum Missa pro aliquo
              defuncto dicitur, simul etiam orationes illic adjunguntur pro aliis defunctis. Hoc
              autem non fieret, si ex hoc defunctus pro quo Missa dicitur, aliquod detrimentum
              reportaret. Ergo idem quod prius.</p>
            <p xml:id="ta-l4d45q2-d1e841">Praeterea, suffragia, praecipue orationum, innituntur divinae virtuti. Sed apud Deum
              sicut non differt juvare per multos vel per paucos, ita non differt juvare multos vel
              paucos. Ergo quantum juvaretur unus ex una oratione, si pro eo tantum fieret; tantum
              juvabuntur singuli multorum, si eadem oratio pro multis fiat.</p>
            <p xml:id="ta-l4d45q2-d1e844">Sed contra, melius est plures juvare quam unum. Si ergo suffragium pro multis factum
              tantum valeret singulis ac si pro uno tantum fieret; videtur quod Ecclesia non debuit
              instituisse ut pro aliquo singulariter Missa vel oratio fieret; sed quod semper
              diceretur pro omnibus fidelibus defunctis; quod patet esse falsum.</p>
            <p xml:id="ta-l4d45q2-d1e848">Praeterea, suffragium habet finitam efficaciam. Ergo distributum in multos, minus
              prodest singulis quam prodesset si fieret pro uno tantum.</p>

          </div>
          <div xml:id="ta-l4d45q2-Dd1e852">
            <head xml:id="ta-l4d45q2-Hd1e854">Quaestiuncula 3</head>
            <p xml:id="ta-l4d45q2-d1e857">Ulterius. Videtur quod tantum valeant suffragia communia illis pro quibus specialia
              non fiunt, quantum illis pro quibus fiunt, valent specialia et communia simul.
              Unicuique enim secundum propria merita reddetur in futuro. Sed ille pro quo non fiunt
              suffragia, meruit ut tantum juvaretur post mortem, quantum ille pro quo fiunt
              specialia. Ergo tantum juvabitur per communia, quantum ille per specialia et
              communia.</p>
            <p xml:id="ta-l4d45q2-d1e860">Praeterea, inter Ecclesiae suffragia praecipuum est Eucharistia. Sed Eucharistia, cum
              contineat totum Christum, habet quodammodo efficaciam infinitam. Ergo una oblatio
              Eucharistiae quae communiter pro omnibus fit, valet ad plenam liberationem eorum qui
              sunt in Purgatorio; et ita tantum juvant communia suffragia sola, quantum juvant
              specialia et communia simul.</p>
            <p xml:id="ta-l4d45q2-d1e863">Sed contra est quod duo bona uno sunt magis eligenda. Ergo suffragia communia et
              specialia magis prosunt ei pro quo fiunt, quam communia tantum.</p>
          </div>
          <div xml:id="ta-l4d45q2-Dd1e868">
            <head xml:id="ta-l4d45q2-Hd1e870">Quaestiuncula 1</head>
            <p xml:id="ta-l4d45q2-d1e873">Respondeo dicendum ad primam quaestionem, quod circa hoc fuit duplex opinio. Quidam
              enim, ut Praepositinus, dixerunt, quod suffragia pro uno aliquo facta, non magis
              prosunt ei pro quo fiunt, sed eis qui sunt magis digni; et ponebat exemplum de candela
              quae accenditur pro aliquo divite; quae non minus aliis prodest qui cum eo sunt quam
              ipsi diviti, et forte magis, si habeant oculos clariores; et etiam de lectione, quae
              non magis prodest ei pro quo legitur quam aliis qui simul cum eo audiunt, sed forte
              aliis magis qui sunt sensu capaciores. Et si eis objiceretur, quod secundum hoc
              Ecclesiae ordinatio esset vana, quae specialiter pro aliquibus orationes instituit,
              dicebant, quod hoc Ecclesia fecit ad excitandas devotiones fidelium, qui promptiores
              sunt ad facienda specialia suffragia quam communia, et ferventius etiam pro suis
              propinquis orant quam pro extraneis. Alii e contrario dixerunt, quod suffragia magis
              valent pro quo fiunt. Utraque autem opinio secundum aliquid veritatem habet. Valor
              enim suffragiorum potest pensari ex duobus. Valent enim uno modo ex virtute caritatis,
              quae facit omnia bona communia; et secundum hoc verum est quod magis valent ei qui
              magis caritate est plenus, quamvis pro eo specialiter non fiant; et sic valor
              suffragiorum attenditur magis secundum quamdam interiorem consolationem, secundum quod
              unus in caritate existens, de bonis alterius delectatur post mortem, quantum ad
              diminutionem poenae: post mortem enim non est locus acquirendi gratiam vel
              augmentandi, ad quod valent nobis in vita opera aliorum ex virtute caritatis. Alio
              modo suffragia valent ex hoc quod per intentionem unius alteri applicantur; et sic
              satisfactio unius alteri computatur; et hoc modo non est dubium quod magis valent ei
              pro quo fiunt, immo sic ei soli valent. Satisfactio enim proprie ad poenae dimissionem
              ordinatur; unde quantum ad dimissionem poenae praecipue valet suffragium ei pro quo
              fit; et secundum hoc secunda opinio plus habet de veritate quam prima.</p>
            <p xml:id="ta-l4d45q2-d1e876">Ad primum ergo dicendum, quod suffragia prosunt per modum luminis, inquantum a
              mortuis acceptantur; et ex hoc quamdam consolationem recipiunt, et tanto majorem,
              quanto majori caritate sunt praediti. Sed inquantum suffragia sunt quaedam satisfactio
              per intentionem facientis translata in alterum, non sunt similia lumini, sed magis
              solutioni alicujus debiti. Non autem est necesse ut si debitum pro uno solvitur, quod
              ex hoc aliorum debitum solvatur.</p>
            <p xml:id="ta-l4d45q2-d1e879">Ad secundum dicendum, quod istud meritum est conditionale, quo sibi meruerunt: hoc
              enim modo sibi meruerunt ut sibi prodessent, si pro eis fierent; quod nihil aliud fuit
              quam facere se habiles ad recipiendum. Unde patet quod non directe meruerunt illud
              juvamen suffragiorum; sed per merita praecedentia se habilitaverunt, ut fructum
              suffragiorum susciperent: et ideo non sequitur quod meritum eorum frustretur.</p>
            <p xml:id="ta-l4d45q2-d1e882">Ad tertium dicendum, quod nihil prohibet divites quantum ad aliquid esse melioris
              conditionis quam pauperes, sicut quantum ad expiationem poenae; sed hoc quasi nihil
              est, comparatum possessioni regni caelorum, in qua pauperes melioris conditionis esse
              ostenduntur per auctoritatem inductam.</p>

          </div>
          <div xml:id="ta-l4d45q2-Dd1e886">
            <head xml:id="ta-l4d45q2-Hd1e888">Quaestiuncula 2</head>
            <p xml:id="ta-l4d45q2-d1e891">Ad secundam quaestionem dicendum, quod si valor suffragiorum consideretur secundum
              quod valent ex virtute caritatis unientis membra Ecclesiae; suffragia pro multis facta
              tantum singulis prosunt ac si pro uno tantum fierent: quia caritas non minuitur, si
              dividatur effectus ejus in multos; immo magis augetur; et similiter etiam gaudium,
              quando pluribus est commune, fit majus, ut dicit Augustinus 8 Confess.; et sic de uno
              bono facto non minus laetantur multi in Purgatorio quam unus. Si autem consideretur
              valor suffragiorum inquantum sunt satisfactiones quaedam per intentionem facientis
              translatae in mortuos; tunc magis valet suffragium alicui quod pro eo singulariter
              fit, quam quod pro eo communiter fit, et multis aliis. Sic enim effectus suffragii
              dividitur ex divina justitia inter eos pro quibus suffragia fiunt. Unde patet quod
              haec quaestio dependet ex prima; et ex hoc etiam patet quare institutum sit ut
              suffragia specialia in Ecclesia fiant.</p>
            <p xml:id="ta-l4d45q2-d1e894">Ad primum ergo dicendum, quod suffragia, ut sunt satisfactiones quaedam, non prosunt
              per modum actionis, sicut doctrina prodest, quae, sicut et omnis alia actio, effectum
              habet secundum dispositionem recipientis; sed valent per modum solutionis debiti, ut
              dictum est; et ideo non est simile.</p>
            <p xml:id="ta-l4d45q2-d1e897">Ad secundum dicendum, quod quia suffragia pro uno facta aliquo modo etiam aliis
              prosunt, ut ex dictis patet; ideo cum pro uno Missa dicitur, non est inconveniens ut
              pro aliis etiam orationes fiant. Non enim ad hoc dicuntur aliae orationes ut
              satisfactio unius suffragii determinetur ad alios principaliter, sed ut illis oratio
              pro eis specialiter fusa prosit.</p>
            <p xml:id="ta-l4d45q2-d1e900">Ad tertium dicendum, quod oratio consideratur et ex parte orantis, et ex parte ejus
              qui oratur, et ex utroque effectus ejus dependet; et ideo, quamvis divinae virtuti non
              sit magis difficile absolvere multos quam unum, tamen hujusmodi orantis oratio non est
              ita satisfactoria pro multis sicut pro uno.</p>

          </div>
          <div xml:id="ta-l4d45q2-Dd1e904">
            <head xml:id="ta-l4d45q2-Hd1e906">Quaestiuncula 3</head>
            <p xml:id="ta-l4d45q2-d1e909">Ad tertiam quaestionem dicendum, quod hujusmodi etiam solutio dependet ex solutione
              primae quaestionis. Si enim suffragia specialiter pro uno facta, indifferenter omnibus
              valent, tunc omnia suffragia sunt communia; et ideo tantum juvabitur ille pro quo non
              fiunt specialia, quantum ille pro quo fiunt, si sit aequaliter dignus. Si autem
              suffragia pro aliquo facta non indifferenter omnibus prosint, sed eis maxime pro
              quibus fiunt, tunc non est dubium quod suffragia communia et specialia simul plus
              valent alicui quam communia tantum; et ideo Magister duas opiniones in littera tangit.
              Unam quae dicit, quod aequaliter prosunt diviti communia et specialia, et pauperi
              communia tantum: quamvis enim ex pluribus unus juvetur quam alter, non tamen plus
              juvatur. Aliam autem tangit, cum dicit, quod ille pro quo fiunt suffragia, consequitur
              faciliorem absolutionem, sed non pleniorem: quia uterque finaliter ab omni poena
              liberabitur.</p>
            <p xml:id="ta-l4d45q2-d1e912">Ad primum ergo dicendum, quod sicut ex dictis patet, juvamen suffragiorum non cadit
              directe sub merito et simpliciter, sed quasi sub conditione; et ideo ratio non
              sequitur.</p>
            <p xml:id="ta-l4d45q2-d1e915">Ad secundum dicendum, quod quamvis virtus Christi, quae continetur sub sacramento
              Eucharistiae, sit infinita, tamen determinatus est effectus ad quem illud sacramentum
              ordinatur; unde non oportet quod per unum altaris sacrificium tota poena eorum qui
              sunt in Purgatorio expietur, sicut etiam nec per unum sacrificium quod aliquis homo
              offert, liberatur a tota satisfactione debita pro peccatis; unde et quandoque plures
              Missae in satisfactionem unius peccati injunguntur. Credibile tamen est, quod per
              divinam misericordiam si aliquid de specialibus suffragiis supersit his pro quibus
              fiunt, ut scilicet eis non indigeant; aliis dispensetur, pro quibus non fiunt, si eis
              indigeant; ut patet per Damascenum in sermone de dormientibus sic dicentem:
                <quote xml:id="ta-l4d45q2-Qd1e917">Deus tamquam justus commetietur impotenti possibilitatem; tamquam sapiens
                vero defectuum commutationem negotiabitur</quote>: quae quidem negotiatio attenditur
              quod id quod deest uni, alter supplet.</p>
          </div>
        </div>

      </div>
    </body>
  </text>
</TEI>