<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum II, Distinctio 18, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Librum II, Distinctio 18, Quaestio 1</title>
          <date when="2016-03-17">March 17, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-17">March 17, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l2d18q1">
        <head xml:id="ta-l2d18q1-Hd1e89">Librum II, Distinctio 18, Quaestio 1</head>
        <div xml:id="ta-l2d18q1-Dd1e92">
          <head xml:id="ta-l2d18q1-Hd1e94">Prooemium</head>
          <p xml:id="ta-l2d18q1-d1e97">Postquam determinavit originem hominis ex parte ipsius viri, hic determinat de origine
            mulieris, et dividitur in duas partes: in prima de origine ipsius secundum corpus; in
            secunda de origine ipsius secundum animam, ibi: <quote xml:id="ta-l2d18q1-Qd1e99">quemadmodum mulieris corpus de
              viri corpore traductum fuit, ita putaverunt aliqui ipsius animam de viri anima
              propagatam</quote>. Prima in duas: in prima ostendit modum productionis mulieris ex
            parte corporis; in secunda inquirit producti corporis principium, ibi: <quote xml:id="ta-l2d18q1-Qd1e102">solet
              etiam quaeri, utrum de costa illa sine adjectione rei extrinsecae facta sit
              mulier</quote>. Circa primum duo facit: primo proponit modum originis; secundo
            assignat propositorum causas; ubi primo ostendit quare de viro formata sit mulier, ibi:
              <quote xml:id="ta-l2d18q1-Qd1e105">hic attendendum est quare non creavit simul virum et mulierem</quote>; secundo
            quare de tali parte, ibi: <quote xml:id="ta-l2d18q1-Qd1e108">cum autem his de causis facta sit mulier de viro, non
              de qualibet parte corporis viri, sed de latere ejus formata est</quote>; tertio quare
            de viro dormiente, ibi: <quote xml:id="ta-l2d18q1-Qd1e111">non sine causa quoque dormienti viro potius quam
              vigilanti detracta est costa. Solet etiam quaeri, utrum de illa costa sine adjectione
              rei extrinsecae facta sit mulier</quote>. Hic inquirit principia producti corporis: et
            primo inquirit principium materiale; secundo principium activum, ibi: <quote xml:id="ta-l2d18q1-Qd1e115">illud etiam
              scire oportet, quod, cum Angelorum ministerio facta sit mulieris formatio, non est eis
              tamen tribuenda creationis potestas</quote>. Ubi primo inquirit utrum corpus mulieris
            productum fuerit per actionem Angeli; secundo utrum per actionem naturae, ibi:
              <quote xml:id="ta-l2d18q1-Qd1e118">sed quaeritur, an ratio quam Deus primis operibus concreavit, id haberet ut
              secundum ipsam ex viri latere feminam fieri necesse foret</quote>; et circa hoc duo
            facit: primo praemittit quaedam necessaria ad solutionis manifestationem; secundo
            quaestionis solutionem prosequitur, ibi: <quote xml:id="ta-l2d18q1-Qd1e121">omnium rerum causae in Deo sunt.
              Quemadmodum mulieris corpus de viri corpore traductum fuit, ita putaverunt aliqui
              ipsius animam de viri anima propagatam</quote>. Hic inquirit modum originis mulieris
            ex parte animae: ubi excludit duas haereses, et astruit veritatem Catholicam, ut per se
            patet in littera. Hic est duplex quaestio. Prima de productione mulieris ex parte
            corporis. Secunda de origine animae. Circa primum quaeruntur tria: 1 utrum corpus
            mulieris de costa viri factum fuerit: et quia dicitur hoc non fuisse factum active per
            rationes seminales, sed primordiales, 2 quaeritur de differentia harum rationum: et quia
            ea quae praeter rationes seminales fiunt dicuntur in littera miraculose fieri, 3
            quaeritur cujusmodi opera debeant dici miracula.</p>
        </div>
        <div xml:id="ta-l2d18q1-Dd1e126" type="articulus">
          <head xml:id="ta-l2d18q1-Hd1e128">Articulus 1</head>

          <head xml:id="ta-l2d18q1-Hd1e131" type="questionTitle">Utrum corpus mulieris debuerit fieri de costa viri</head>

          <p xml:id="ta-l2d18q1-d1e134">Ad primum sic proceditur. Videtur quod corpus mulieris de costa viri fieri non debuit.
            Distinctio enim sexus communis est homini et aliis animalibus. Sed in aliis animalibus
            mas et femina simul producta sunt, et neutrum ab altero sumptum. Ergo videtur quod nec
            femina hominis de viro sumi debuit.</p>
          <p xml:id="ta-l2d18q1-d1e137">Praeterea, materia non potest transmutari de parva quantitate in magnam nisi vel per
            rarefactionem, sicut ex uno pugillo aquae generantur decem aeris, vel per alterius
            additionem. Unde dicit Augustinus: <quote xml:id="ta-l2d18q1-Qd1e139">quid est absurdius quam ullum esse corpus
              manente naturae suae quantitate</quote>, idest sine additione, <quote xml:id="ta-l2d18q1-Qd1e142">quod undique
              crescat, nisi rarescat?</quote> Sed non potuit esse ut per rarefactionem una costa in
            quantitatem mulieris excresceret, quia inveniretur corpus mulieris etiam ipso aere
            rarius. Ergo oportebit hoc per additionem exterioris fieri, quod oportuit multo amplius
            esse quam costam ipsam. Cum ergo unumquodque denominandum sit a majori parte, videtur
            quod non debeat dici ex costa viri corpus mulieris formatum.</p>
          <p xml:id="ta-l2d18q1-d1e146">Praeterea, cum in operibus divinis nihil sit superfluum, oportet quod costa illa de
            perfectione corporis Adae fuerit. Sed subtracto eo quod ad perfectionem rei pertinet,
            sequitur diminutio. Cum ergo omnis diminutio in resurrectione restauretur, videtur quod
            costa illa in corpore Adae resurget. Si ergo de costa illa factum est corpus Evae,
            videtur quod Eva non resurget: quod est inconveniens. Non ergo de costa viri facta est
            mulier.</p>
          <p xml:id="ta-l2d18q1-d1e150">Praeterea, in corpore sensibili non potest esse divisio continui sine dolore. Sed
            corpus Adae propter naturae institutae integritatem maxime sensibile fuit. Ergo cum
            nullus dolor in ipso praecederet culpam, videtur quod ex ejus costa mulier formata non
            sit.</p>
          <p xml:id="ta-l2d18q1-d1e153">Praeterea, ut dicit Augustinus, in omnibus operibus creationis non quid Deus facere
            possit quaeritur, sed quid rerum natura patiatur. Cum ergo naturalis modus propagationis
            mulieris non sit de costa viri, sed ex semine (quia his quae sunt ejusdem speciei,
            debetur unus modus originis), videtur quod inconvenienter ex costa viri mulier facta
            ponatur.</p>
          <p xml:id="ta-l2d18q1-d1e156">Sed contra est quod dicit Boetius: <quote xml:id="ta-l2d18q1-Qd1e158">necesse est quod imperfectum a perfecto sumat
              originem</quote>. Sed mulier est vir imperfectus sive occasionatus, ut 16 de
            animalibus philosophus dicit. Ergo congruum fuit ut de corpore viri corpus mulieris
            sumeretur.</p>
          <p xml:id="ta-l2d18q1-d1e162">Praeterea, primum principium et finis in idem reducuntur; unde idem ponimus
            universitatis finem et principium. Sed mulier propter virum facta est, quia in
            adjutorium viri facta legitur Genes. 2. Ergo congruum fuit ut etiam vir mulieris esset
            principium: et sic idem quod prius.</p>
          <p xml:id="ta-l2d18q1-d1e165">Respondeo dicendum, quod apud Catholicos dubium esse non debet quin mulier de costa
            viri formata fuerit, quamvis Judaei de hoc multa fabulentur: non enim magis rationi
            resistit vel divinae potentiae mulierem ex corpore viri sumi, quam corpus viri ex limo
            terrae formari, cum utrumque a naturae virtute separatum sit. Modum tamen quo id factum
            est, non omnes similiter assignant. Quidam enim, ut Magister in littera, et Hugo de
            sancto Victore volunt ex costa viri sine alicujus exterioris additione, vel novae
            materiae creatione, corpus mulieris formatum fuisse. Hoc autem non videtur
            intelligibile. Si enim per multiplicationem materiae hoc factum dicant, oportet
            multiplicationem hanc aut secundum quantitatem tantum attendi, aut secundum essentiam
            materiae. Si primo modo, sic oportet ut eadem materia numero quae fuit primo sub parvis
            dimensionibus, postmodum majores dimensiones recipiat: hoc autem idem est quod
            rarefieri, ut ex 4 physicorum patet: et ita sequeretur corpus mulieris ex costa viri per
            modum rarefactionis esse formatum, quod expresse impossibile est. Si vero multiplicatio
            essentiam materiae attingat, cum nihil aliud sit multiplicari quam aliquid fieri quod
            prius non erat, oportet quod aliquid materiae sit sub forma corporis mulieris quod prius
            sub forma costae non erat. Hoc autem aliter esse non potest nisi vel per conversionem
            alterius corporis in corpus mulieris, cujus materia sub forma ejus remaneat, vel per hoc
            quod aliquid materiae sit de novo creatum: et ita oportet quod per additionem alicujus
            materiae, vel de novo creatae, vel sub forma alterius corporis praeexistentis, ex costa
            viri corpus mulieris formatum sit; et sic etiam panum multiplicatio intelligi potest.
            Verius tamen videtur quod per additionem materiae praeexistentis hoc factum fuerit, cum
            omnia simul fuisse creata ad minus in materia, sancti communiter tradant.</p>
          <p xml:id="ta-l2d18q1-d1e168">Ad primum ergo dicendum, quod, ut dicit Philos. in VIII Ethicorum, mas et femina in
            hominibus conjunguntur non solum propter prolis generationem, sicut in aliis animalibus,
            sed etiam propter communicationem operum in vita communi, ut sic sibi sufficiant ad
            invicem propria opera conferentes; unde apparet diversa esse opera viri et mulieris.
            Quia ergo in communicatione vitae et regimine domus, vir caput est mulieris, ideo mas in
            hominibus magis habet rationem principii respectu feminae, quam in aliis animalibus; et
            propter hoc magis decuit feminam hominis ex viro sumi quam in aliis animalibus. Et
            praeterea in littera assignantur duae rationes, quae per se patent.</p>
          <p xml:id="ta-l2d18q1-d1e172">Ad secundum dicendum, quod per additionem rei exterioris ex costa corpus mulieris
            factum est; nec tamen oportet quod ex illo adjecto corpus mulieris factum dicatur, etsi
            sit amplius in quantitate: quia illud adjectum non venit in materiam mulieris nisi
            mediante costa: sicut etiam menstruum materia embrionis dicitur, quamvis oporteat etiam
            ex cibis conversis corpus embrionis majorem quantitatem assumere: sicut etiam aqua in
            sanguinem Christi transfertur mediante vino, etiamsi esset major quantitas aquae;
            dummodo virtute potentioris vini, natura aquae absorberi possit.</p>
          <p xml:id="ta-l2d18q1-d1e175">Ad tertium dicendum, quod aliquid dicitur esse de perfectione alicujus dupliciter: vel
            quia est necessarium ad esse individui, et sic costa illa non erat de perfectione
            corporis Adae; aut quia est necessarium ad conservationem speciei, sicut semen in 15 de
            animalibus dicitur esse superfluum respectu individui, quo tamen indigetur ad speciei
            conservationem: et hoc modo costa fuit de perfectione corporis Adae, inquantum Adam erat
            principium humani generis. Ex quo patet quod costa illa resurget in Eva et non in Adam,
            cum sit de perfectione corporis Evae etiam quantum ad esse individui, et ita magis ad
            ipsam pertineat.</p>
          <p xml:id="ta-l2d18q1-d1e178">Ad quartum dicendum, quod illud quod ordinatum est ad conservationem speciei, non solum
            sine dolore, sed etiam cum delectatione rescinditur; et ita non oportet quod in
            separatione illius costae, dolorem senserit. Vel dicendum, ut Magister dicit, hoc divina
            virtute et miraculose factum, ut dolorem vulneris non sentiret.</p>
          <p xml:id="ta-l2d18q1-d1e181">Ad quintum dicendum, quod institutio rerum naturalium potest considerari dupliciter:
            vel quantum ad modum fiendi, vel quantum ad proprietates consequentes res institutas.
            Modus quidem fiendi naturalis esse non potuit, cum non praecesserint aliqua principia
            naturalia quorum actiones et passiones sufficerent ad effectus naturaliter producendos;
            et ideo oportuit per virtutem supernaturalem prima principia in naturis constituere, ut
            corpus hominis formaretur ex terra, et corpus mulieris ex costa, et sic de aliis. Sed
            proprietates consequentes naturas institutas non debent miraculo attribui, ut quod aquae
            miraculose super caelos consistant.</p>
        </div>
        <div xml:id="ta-l2d18q1-Dd1e185" type="articulus">
          <head xml:id="ta-l2d18q1-Hd1e187">Articulus 2</head>

          <head xml:id="ta-l2d18q1-Hd1e190" type="questionTitle">Utrum Deus convenienter indiderit materiae rationes
            seminales</head>

          <p xml:id="ta-l2d18q1-d1e193">Ad secundum sic proceditur. Videtur quod inconvenienter dicatur rationes seminales
            materiae Deus indidisse. Quod enim recipitur in materia sensibili, est in ea per esse
            naturae, et non per esse intentionis; quia materia cognoscitiva non est formarum quas
            recipit, sed per eas in esse specifico perficitur. Sed ratio non nominat formam secundum
            esse naturae, sed per modum intentionis. Ergo virtutes rebus sensibilibus inditae
            rationes dici non debent.</p>
          <p xml:id="ta-l2d18q1-d1e196">Praeterea, semen, ut ex 2 Physic. habetur, principium activum nominat. Potentia autem
            materiae non est activa, sed passiva, cum nihil agat nisi secundum quod est in actu.
            Ergo ratio seminalis materiae attributa non est.</p>
          <p xml:id="ta-l2d18q1-d1e199">Praeterea, quod est in aliquo, non producitur ab eo nisi per modum exitus. Si ergo
            omnium rerum semina Deus in natura prius posuit, videtur quod generatio rerum sit per
            exitum unius rei ab alia, et sic redibit error Anaxagorae, qui posuit quodlibet esse in
            quolibet, et nihil pure esse hoc vel illud, ut os vel caro; sed unumquodque nominari ex
            praedominante: quod in 1 Physic. improbatur.</p>
          <p xml:id="ta-l2d18q1-d1e203">Praeterea, ad generationem rerum naturalium non tantum sunt necessariae virtutes
            activae, sed etiam passivae. Cum ergo in seminalibus rationibus virtutes passivae non
            includantur, videtur quod praeter rationes seminales etiam aliae rationes rebus inditae
            debeant dici.</p>
          <p xml:id="ta-l2d18q1-d1e206">Praeterea, in natura inferiori effectus non procedunt ex suis causis ut semper vel
            necessario, sed ut frequenter. Cum ergo in littera describantur rationes seminales
            secundum quas necesse est aliquid fieri, videtur quod ad minus in natura inferiori
            rationes seminales positae non sint.</p>
          <p xml:id="ta-l2d18q1-d1e209">Sed contra: quia, ut dicit Gregorius, benedictio Dei dicitur bonorum ejus collatio et
            eorumdem multiplicatio. Cum ergo Deus legatur Gen. 1 sua opera benedixisse, videtur quod
            eis dederit virtutes quibus fieret eorum multiplicatio. Hoc autem importat ratio
            seminalis. Ergo rationes seminales a Deo rebus inditae sunt.</p>
          <p xml:id="ta-l2d18q1-d1e212">Praeterea, Deuter. 32, 4, dicitur: <quote xml:id="ta-l2d18q1-Qd1e214">Dei perfecta sunt opera</quote>. Perfectum
            autem unumquodque est, ut in 4 Meteor. dicitur, quando potest alterum tale producere
            quale ipsum est. Ergo virtutes quibus hoc fieri possit, rebus attributae sunt, et hae
            sunt rationes seminales: ergo et cetera.</p>
          <p xml:id="ta-l2d18q1-d1e218">Respondeo dicendum, quod emanatio creaturarum a Deo est sicut exitus artificiatorum ab
            artifice; unde sicut ab arte artificis effluunt formae artificiales in materia, ita
            etiam ab ideis in mente divina existentibus fluunt omnes formae et virtutes naturales.
            Sed quia, ut Dionysius dicit, <quote xml:id="ta-l2d18q1-Qd1e220">ea quae sunt causatorum abundanter praeinsunt
              causis</quote>, formae receptae in materia non adaequant virtutem vel artem increatam
            a qua procedunt; unde apud artificem remanet ex arte sua virtus aliquid aliter operandi
            circa ipsa artificiata, quibus virtus artis alligata non est: et similiter in virtute
            divina est ut aliquid rebus creatis addat vel mutet vel abstrahat. In duobus autem
            differt operatio Dei ab operatione artificis. Primo ex parte materiae: quia cum artifex
            materiam non producat, sed ex materia data operetur, potentiam materiae non confert ad
            recipiendum formas quas materiae inducit, nec inferre in materiam potest; Deus autem,
            qui totius rei auctor est, non solum formas et virtutes naturales rebus contulit, sed
            etiam potentiam recipiendi illud quod ipse in materia facere vult. Secundo ex parte
            formae: quia formae quas inducit artifex, non producunt sibi similes: quia lectus
            putrescens non pullulat in lectum, sed in plantam, ut ex 1 Physic. patet: formae autem
            naturales sibi similes producere possunt; et ideo proprietatem seminis habent, et
            seminales dici possunt. Formae autem rerum secundum quod in arte divina existunt,
            primordiales esse dicuntur, eo quod ipsae sunt prima principia simpliciter rerum
            producendarum: potentia autem quae rebus indita est ad suscipiendum illud in se quod
            voluntas Dei disponit, rationes obedientiales a quibusdam dicuntur, secundum quas inest
            materiae ut fieri possit ex ea quod Deus vult. Ipsae autem virtutes in materia positae,
            per quas naturales effectus consequuntur, rationes seminales dicuntur. Sed quid sint
            secundum rem seminales rationes, a diversis diversimode assignatur. Quidam enim dicunt,
            quod forma speciei non recipitur in materia nisi mediante forma generis; adeo quod est
            alia forma numero per quam ignis est ignis, et per quam ignis est corpus. Illa ergo
            forma generalis incompleta ratio seminalis dicitur: quia propter talem formam inest
            materiae quaedam inclinatio ad recipiendum formas specificas. Hoc autem non videtur esse
            verum: quia omnis forma quae advenit post aliquod esse substantiale, est forma
            accidentalis. Si enim post esse in genere substantiae constitutum advenit, ergo ea
            recedente, adhuc remanet individuum in genere substantiae; quod est contra rationem
            formae substantialis, sicut dicitur in 2 de anima. Et praeterea, cum omnis forma det
            aliquod esse, et impossibile sit unam rem habere duplex esse substantiale, oportet, si
            prima forma substantialis adveniens materiae det sibi esse substantiale, quod secunda
            superveniens det esse accidentale: et ideo non est alia forma qua ignis est ignis, et
            qua est corpus, ut Avicenna vult. Et si Commentator dicat in 2 Metaph. genus non esse
            materiam sed formam mediam inter materiam et ultimam formam: hoc non dicitur ad
            significandum ordinem formarum secundum rem sed secundum rationem: quia genus quamvis
            significet totum, ut Avicenna dicit, significat tamen ut indistinctum, et ita propinque
            se habet ad rationem materiae. Et praeterea sequeretur quod res signata per genus esset
            pars speciei constitutae per formam superadditam, et ita de specie praedicari non
            posset. Nec etiam hoc convenit secundum intentionem Augustini: quia ex virtute formae
            generalis non necessario sequitur forma specialis: unde non est talis virtus secundum
            quam necesse sit fieri, sed secundum quam fieri potest. Ideo alii dicunt, quod cum omnes
            formae, secundum philosophum, de potentia materiae educantur, oportet ipsas formas
            praeexistere in materia incomplete, secundum quamdam quasi inchoationem; et quia non
            sunt in esse suo perfectae, non habent perfectam virtutem agendi, sed incompletam; et
            ideo non possunt per se exire in actus, nisi sit agens exterius quod excitet formam
            incompletam ad agendum, ut sic cooperetur agenti exteriori; aliter enim non esset
            generatio mutatio naturalis, sed violenta: quia, ut in 3 Ethic. dicitur,
              <quote xml:id="ta-l2d18q1-Qd1e223">violentum est cujus principium est extra, nil conferente vim passo</quote>. Has
            ergo virtutes incompletas in materia praeexistentes, rationes seminales dicunt, quia
            sunt secundum esse completum in materia, sicut virtus formativa in semine. Hoc autem
            verum non videtur; quia quamvis formae educantur de potentia materiae, illa tamen
            potentia materiae non est activa, sed passiva tantum; sicut enim, ut Commentator dicit
            in 8 Physic., in motu locali oportet esse aliud movens et motum; ita etiam in motu
            alterationis; et ponit exemplum quod quando corpus naturaliter sanatur, cor est sanans,
            et alia membra sanata; et ideo sicut in corporibus simplicibus non dicimus quod sint
            mota ex se secundum locum, quia ignis non potest dividi in movens et motum; ita etiam
            non potest esse alteratum ex se, quasi aliqua potentia existens in materia aliquo modo
            agat in ipsam materiam in qua est, educendo eam in actum. Sed utrumque contingit in
            animatis, quia sunt mota secundum locum ex se, et etiam alterata, propter distinctionem
            organorum vel partium, quarum una est movens et alterans, et alia mota et alterata; et
            ideo non hoc modo potest accipi virtus seminalis in aliis rebus sicut in habentibus
            animam. Nec tamen sequitur, si in materia est potentia passiva tantum, quod non sit
            generatio naturalis: quia materia coadjuvat ad generationem non agendo, sed inquantum
            est habilis ad recipiendum talem actionem: quae etiam habilitas appetitus materiae
            dicitur, et inchoatio formae. Non enim eodem modo omnes motus naturales dicuntur, ut in
            2 Physic. et in 1 Cael. et Mund. Commentator dicit, sed quidam propter principium
            activum intus existens, ut motus localis gravium et levium; et quidam propter principium
            passivum quod est secundum potentiam ab agente naturali natam in actum educi, ut in
            generatione et alteratione simplicium corporum: unde et natura dividitur in materiam et
            formam. Et ideo concedo quod in materia nulla potentia activa est, sed pure passiva; et
            quod rationes seminales dicuntur virtutes activae completae in natura cum propriis
            passivis, ut calor et frigus, et forma ignis, et virtus solis, et hujusmodi; et dicuntur
            seminales non propter esse imperfectum quod habeant, sicut virtus formativa in semine;
            sed quia rerum individuis primo creatis hujusmodi virtutes collatae sunt, per opera sex
            dierum, ut ex eis quasi ex quibusdam seminibus producerentur et multiplicarentur res
            naturales.</p>
          <p xml:id="ta-l2d18q1-d1e227">Ad primum ergo dicendum, quod hujusmodi virtutes activae in natura dicuntur rationes,
            non quod sint in materia per modum intentionis, sed quia ab arte divina producuntur, et
            manet in eis ordo et directio intellectus divini, sicut in re artificiata manet directio
            artificis in finem determinatum.</p>
          <p xml:id="ta-l2d18q1-d1e231">Ad secundum dicendum, quod rationes seminales dicuntur materiae inditae, non quia sint
            intelligendae praeexistere in materia ante adventum formae completae, quasi pertinentes
            ad essentiam materiae, vel ad rationem ejus, secundum quod est materia; sed per modum
            quo etiam formae completae in materia esse dicuntur.</p>
          <p xml:id="ta-l2d18q1-d1e234">Ad tertium dicendum, quod Anaxagoras ponebat, in aere, ex quo generabatur ignis,
            praeexistere quasdam partes ignis in actu latentes, per quarum exitum et congregationem,
            ignis generari videbatur. Hoc autem nos non ponimus; sed quod in materia aeris
            praecessit aptitudo ad formam ignis, et in igne generante virtus activa, per quam haec
            aptitudo in actum reducitur: et hoc non est inconveniens.</p>
          <p xml:id="ta-l2d18q1-d1e237">Ad quartum dicendum, quod sub rationibus seminalibus comprehenduntur tam virtutes
            activae quam etiam passivae, quae perfici possunt per agentia naturalia; sicut et in
            generatione animalis semen extento nomine dicitur non solum sperma, sed etiam
            menstruum.</p>
          <p xml:id="ta-l2d18q1-d1e240">Ad quintum dicendum, quod concurrentibus omnibus causis naturalibus, ex quibus omnibus
            una perfecta causa constat, necesse est effectum sequi, nisi aliquid impediat: et hoc
            modo loquitur Augustinus.</p>
        </div>
        <div xml:id="ta-l2d18q1-Dd1e244" type="articulus">
          <head xml:id="ta-l2d18q1-Hd1e246">Articulus 3</head>

          <head xml:id="ta-l2d18q1-Hd1e249" type="questionTitle">Utrum ea quae fiunt praeter rationes seminales, sint
            miracula</head>

          <p xml:id="ta-l2d18q1-d1e252">Ad tertium sic proceditur. Videtur quod ea quae praeter rationes seminales fiunt, non
            omnia miracula sint. In opus enim creationis virtus seminalis naturae non potest, nec
            tamen opus creationis miraculosum dicitur; quia miracula sunt ad manifestationem
            gratiae, ut in littera dicitur; ad quod creatio non est ordinata, sed magis ad
            institutionem naturae. Ergo videtur quod non sit ratio miraculi in hoc quod praeter
            causas seminales aliquid fiat.</p>
          <p xml:id="ta-l2d18q1-d1e255">Praeterea, creatio animarum et justificatio impiorum, cum frequenter fiat, miraculosa
            non est; quia miraculum est aliquod arduum et insolitum, ut Augustinus dicit; et tamen
            isti effectus praeter rationes seminales producuntur. Ergo idem quod prius.</p>
          <p xml:id="ta-l2d18q1-d1e258">Praeterea, resurrectio mortuorum, cum in spe fidelium sit, miraculosa non est, quia
            miraculum est praeter spem admirantis apparens, ut Augustinus dicit; et tamen
            resurrectio mortuorum per naturam fieri non potest. Ergo non omnia quae praeter virtutem
            naturae fiunt, miracula dicuntur.</p>
          <p xml:id="ta-l2d18q1-d1e262">Praeterea, quaedam quandoque fiunt praeter rationes seminales, quae facultatem naturae
            non excedunt, sicut quod aqua convertatur in vinum, ut factum legitur Joan. 2. Sed
            miraculum est supra facultatem naturae apparens, ut Augustinus dicit. Ergo videtur quod
            non omnia quae praeter rationes seminales fiunt, miracula sint.</p>
          <p xml:id="ta-l2d18q1-d1e265">Praeterea, omnes virtutes activae creaturis collatae, rationes seminales dici possunt.
            Sed Angeli et homines dicuntur miracula facere. Ergo videtur quod non omnia miracula
            praeter rationes seminales fiant.</p>
          <p xml:id="ta-l2d18q1-d1e268">Praeterea, monstra in natura contingunt, et praeter intentionem naturae agentis; non
            tamen miracula dicuntur. Ergo non in hoc consistit ratio miraculi quod est praeter
            rationes seminales fieri.</p>
          <p xml:id="ta-l2d18q1-d1e271">Sed contra, illa opera miraculosa dicimus quae in admirationis divinae virtutis
            inducunt. Sed mutare cursum solitum naturae, non est nisi illius virtutis quae naturam
            instituit. Ergo ea proprie miracula dici debent quae praeter virtutes activas in natura
            contingunt.</p>
          <p xml:id="ta-l2d18q1-d1e274">Respondeo dicendum, quod sicut ex verbis philosophi habetur in principio Metaphysic.,
            admiratio ex duobus causatur; scilicet ex hoc quod alicujus effectus causa occulta est,
            et ex eo quod aliquid in re videtur per quod aliter esse deberet; unde in hoc quod est
            diametrum quadrati non posse commensurari lateri, admiratio causatur ex hoc quod hujus
            causa ignoratur, et ex hoc quod ex parvitate linearum videtur quod una alteri
            commensurari possit. Contingit ergo aliquid esse admirabile simpliciter, et aliquid esse
            admirabile quo ad hunc. Admirabile huic est id cujus causa occulta est sibi, et cui
            videtur secundum suam aestimationem aliquid obviare, quare non ita esse deberet; quamvis
            in re nihil sit repugnans, nec causa in se sit nimis occulta; et hoc potest dici mirum
            illi. Admirabile autem in se est id cujus causa simpliciter occulta est, ita etiam quod
            in re est aliqua virtus secundum rei veritatem per quam aliter debeat contingere.
            Hujusmodi autem sunt quae immediate a virtute divina causantur, quae est causa
            occultissima, alio modo quam se habeat ordo causarum naturalium: sicut quod caecus
            iterum videat, et quod mortuus resurgat, et hujusmodi: et haec proprie miracula
            dicuntur, quasi in seipsis et simpliciter mira. Haec autem quandoque sunt supra naturam,
            quandoque praeter naturam, quandoque contra naturam. Supra naturam dicitur esse
            miraculum, quando natura non potest in ipsam substantiam facti, sicut divisio maris
            rubri, suscitatio mortui, et hujusmodi. Illa vero dicuntur praeter naturam fieri in quae
            quidem natura potest quantum ad substantiam facti, sed tamen praeter operationem naturae
            fiunt jussu divino. Et quod haec dicantur miracula, contingit ex tribus. Primo propter
            excessum, et singularem quemdam modum: sicut ranae productae in Aegypto in tanta
            multitudine sicut antea visum non fuerat. Secundo propter hoc quod hora determinata
            contingunt ad invocationem divini nominis, sicut quod manus Jeroboam extensa contra
            prophetam arefacta fuit, et ara ejus divisa, 3 Reg., 13. Tertio quando aliquid
            universaliter contingit, sicut in veteri lege de aqua zelotypiae, Numer. 5, quod post
            potum illius venter adulterae divino miraculo putrescebat. Contra naturam autem dicitur
            fieri, quando in re est aliquid contrarium ei quod fit; sicut si grave sursum moveretur,
            et quod virgo peperit, vel aliquid hujusmodi; ita quod miraculose sequatur actus manente
            contraria natura, quae scilicet est principium contrarii actus.</p>
          <p xml:id="ta-l2d18q1-d1e277">Ad primum dicendum, quod creatio, proprie loquendo, non est opus miraculosum, quia
            deficit una conditio miraculi: quamvis enim causam occultam habeat, tamen non est in re
            unde aliter esse deberet: immo esse rerum naturali quodam ordine a primo ente
            producitur, quamvis non per necessitatem naturae.</p>
          <p xml:id="ta-l2d18q1-d1e281">Ad secundum dicendum, quod nec etiam creatio animarum vel justificatio impiorum proprie
            miracula debent dici: quia quamvis sint praeter rationes seminales agentes ad
            perfectionem effectus, non tamen sunt praeter eas disponentes: dispositio enim corporis
            ad receptionem animae, et praeparatio voluntatis ad susceptionem gratiae, est per
            virtutem creaturae collatam. Si tamen sine tali praecedente praeparatione vel anima
            infunderetur vel gratia conferretur, utrumque miraculum dici posset; ut patet in
            formatione primi hominis, et in conversione Pauli. Nec tamen sequitur ex vi rationis
            inductae: quia insolitum, quod in definitione miraculi ponitur, non dicit raritatem
            facti, sed excludit solitum cursum naturae; unde si quotidie caeci illuminarentur,
            nihilominus miraculum esset; quia praeter cursum naturalem, qui nobis est consuetus,
            contingeret.</p>
          <p xml:id="ta-l2d18q1-d1e284">Ad tertium dicendum, quod resurrectio miraculosa erit: quamvis enim sit secundum spem
            gratiae, est tamen supra spem naturae: et haec duplex spes distinguitur in Glossa, Rom.
            4, super illud: <quote xml:id="ta-l2d18q1-Qd1e286">qui contra spem in spem credidit</quote> et cetera.</p>
          <p xml:id="ta-l2d18q1-d1e290">Ad quartum dicendum, quod quamvis conversio aquae in vinum non fuerit supra facultatem
            naturae quantum ad substantiam facti, tamen fuit supra ejus facultatem quantum ad modum
            faciendi: non enim potest natura aquam in vase existentem subito in vinum convertere,
            sed per digestionem et maturationem uvae.</p>
          <p xml:id="ta-l2d18q1-d1e293">Ad quintum dicendum, quod miracula non faciunt homines et Angeli quasi eorum virtute
            effectus ille agatur; sed homines impetrando precibus, et Angeli per ministerium.</p>
          <p xml:id="ta-l2d18q1-d1e296">Ad sextum dicendum, quod quamvis monstra contingant in natura praeter intentionem
            virtutis formativae quae agit in semine, tamen reducuntur in aliquas causas naturales;
            contingunt enim ex aliqua indispositione materiae sicut ex principio proximo, vel ex
            impressione alicujus signi caelestis sicut ex principio remoto.</p>
        </div>
      </div>
    </body>
  </text>
</TEI>