<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum II, Distinctio 23, Quaestio 2</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Librum II, Distinctio 23, Quaestio 2</title>
          <date when="2016-03-17">March 17, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-17">March 17, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l2d23q2">
        <head xml:id="ta-l2d23q2-Hd1e89">Librum II, Distinctio 23, Quaestio 2</head>
        <div xml:id="ta-l2d23q2-Dd1e92">
          <head xml:id="ta-l2d23q2-Hd1e94">Prooemium</head>
          <p xml:id="ta-l2d23q2-d1e97">Deinde quaeritur de cognitione quam homo in primo statu habuit; et circa hoc quaeruntur
            tria: 1 utrum Deum per essentiam viderit; 2 utrum rerum omnium scientiam habuerit; 3
            utrum potuerit falli.</p>
        </div>
        <div xml:id="ta-l2d23q2-Dd1e101" type="articulus">
          <head xml:id="ta-l2d23q2-Hd1e103">Articulus 1</head>

          <head xml:id="ta-l2d23q2-Hd1e106" type="questionTitle">Utrum Adam viderit Deum per essentiam</head>

          <p xml:id="ta-l2d23q2-d1e109">Ad primum sic proceditur. Videtur quod Adam Deum per essentiam videbat. Visio enim
            immediata Dei dicitur visio per essentiam. Sed Adam in primo statu videbat Deum sine
            medio, ut in principio 4 libri, Magister dicit. Ergo videtur quod videbat Deum per
            essentiam.</p>
          <p xml:id="ta-l2d23q2-d1e112">Praeterea Augustinus dicit, quod inter mentem nostram et Deum nihil est medium secundum
            naturam mentis. Sed omne medium cognoscendi, est medium inter cognoscentem et cognitum.
            Ergo videtur quod cum in primo statu homo esset in integritate naturae suae, Deum
            immediate et per essentiam viderit.</p>
          <p xml:id="ta-l2d23q2-d1e115">Praeterea, ut apostolus, 1 Corinth. 13, 12, dicit, <quote xml:id="ta-l2d23q2-Qd1e117">videmus nunc per speculum in
              aenigmate, tunc autem facie ad faciem</quote>. Sed Adam in primo statu non videbat in
            aenigmate, quia nulla obscuritas in eo erat. Ergo videtur quod tunc videbat facie ad
            faciem.</p>
          <p xml:id="ta-l2d23q2-d1e122">Praeterea, quicumque non habet illud quod desiderat, affligitur. Sed in primo statu non
            erat aliqua afflictio, quia poena non potuit culpam praecedere. Cum ergo naturaliter
            visionem divinae essentiae homo desideraret, videtur quod Deum per essentiam
            videbat.</p>
          <p xml:id="ta-l2d23q2-d1e125">Praeterea, illud quod est naturaliter ordinatum ad aliquid, non caret eo, nisi per
            aliquid impediatur, sicut lapis quod sit deorsum. Sed intellectus hominis naturaliter
            ordinatus erat ad videndum Deum per essentiam. Cum ergo non esset ibi aliquod
            impedimentum, quia nec culpa, nec poena, videtur quod Deum per essentiam videbat.</p>
          <p xml:id="ta-l2d23q2-d1e128">Sed contra est quod dicitur Joan. 1, 18: <quote xml:id="ta-l2d23q2-Qd1e130">Deum nemo vidit unquam</quote>: et
            sicut dicit quaedam Glossa Isa. 6, <quote xml:id="ta-l2d23q2-Qd1e133">idest, nullus homo in statu viae
              existens</quote>. Sed Adam erat viator, quia peccare poterat. Ergo videtur quod Deum
            per essentiam non videbat.</p>
          <p xml:id="ta-l2d23q2-d1e137">Praeterea, ut dicit Augustinus, visio deitatis per essentiam, est tota merces. Sed
            constat quod homo in statu innocentiae mercedem beatitudinis non habebat. Ergo et Deum
            per essentiam non vidit.</p>
          <p xml:id="ta-l2d23q2-d1e140">Respondeo dicendum, quod, sicut in littera dicitur, modus quo Adam Deum cognovit,
            medius fuit inter cognitionem viae qua nunc Deum videmus, et cognitionem patriae qua
            sancti eum in gloria videbunt. Unde ad hujusmodi evidentiam videndum est quot modis Deus
            possit videri. Sciendum autem quod tripliciter videri potest. Uno modo per suam
            essentiam; alio modo per effectum aliquem ejus effluentem in intellectum videntis;
            tertio modo per effectum aliquem extra intellectum videntis, in quo divina similitudo
            resultat. Hujus autem exemplum in visione corporali inspici potest. Lux enim non videtur
            ab oculo per aliquam similitudinem sui in ipso relictam, sed per suam essentiam oculum
            informans; et huic comparatur primus modus divinae visionis, qui est per essentiam; et
            hic quidem modus ex conditione naturae suae, nulli naturae debetur, nisi divinae, in qua
            est idem sciens et scitum. Lapis autem videtur ab oculo corporali per similitudinem suam
            in ipso oculo relictam; et huic comparatur secundus modus, qui est per effectum relictum
            in intellectu videntis; et hic quidem modus videndi convenit Angelo secundum conditionem
            naturae suae; quia, ut in Lib. de causis dicitur, omnis intelligentia scit quod est
            supra se, per illud quod est causa ei; unde cognoscens ipsum lumen naturae suae, quod
            est similitudo luminis increati, Deum videt. Vultus autem hominis relucens in speculo
            videtur ab oculo non quidem per similitudinem ejus immediate in oculo relictam, sed per
            similitudinem relucentem in speculo, ex quo resultat in pupilla; et huic comparatur illa
            visio qua Deus videtur per effectum extra intellectum videntis; sive per effectum
            naturalem, sicut per cognitionem creaturarum naturali cognitione philosophi in Deum
            devenerunt; sive per effectum spiritualem, sicut est in visione fidei illius qui
            adhaeret his quae aliis revelata sunt per influentiam spiritualis luminis; et ideo
            dicimur nunc in speculo videre, secundum apostolum. Modus autem iste competit homini
            secundum conditionem naturae suae; quia intellectus noster nec seipsum intelligere
            potest, nisi per species rerum quas apud se habet; quia per objecta venit in cognitionem
            actuum, et per actus in cognitionem potentiarum. Ad primum ergo modum visionis, qui soli
            Deo ex conditione naturae debetur, elevatur Angelus et homo per gloriam; unde illa est
            visio beatorum; quam homo in primo statu non habuit. Ad secundum vero modum, qui est
            naturalis ipsi Angelo, et supra naturam hominis, elevatur homo per gratiam, etiam post
            statum culpae; sicut etiam in viris contemplativis patet, qui revelationes divinas
            merentur; et multo amplius fuit in primo statu per gratiam originalis justitiae. Tertius
            autem modus est communiter viatorum, etiam post statum culpae. Unde patet quod modus quo
            Adam in primo statu Deum videbat, medius est inter utrumque. Quidam vero aliter
            dicentes, errant, ponentes, Deum nunquam per essentiam nec in patria nec in via videri:
            quod haereticum est, et Scripturae contrarium, ut patet 1 Corinth. 13, et 1 Joan. 3.
            Quidam vero e contrario dicunt, Deum per essentiam in omni statu videri; et his etiam
            auctoritates sanctorum repugnant; quia Dionysius dicit, quod si aliquis videns Deum
            scivit quid vidit, non ipsum vidit, sed aliquid eorum quae sunt ejus; et Gregorius
            dicit, quod quantumcumque homo in statu viae profecerit, ad statum tamen illum
            contemplationis quo Deus per essentiam videtur, non pertingit.</p>
          <p xml:id="ta-l2d23q2-d1e143">Ad primum ergo dicendum, quod Adam in primo statu dicitur Deum sine medio vidisse, non
            quia ipsum per essentiam videret, sed quia non per medium argumentationis ex creaturis
            sensibilibus procedens, in cognitionem ejus deveniebat, sed mediante effectu spirituali
            in intellectum ejus resultante, sicut et Angeli in primo statu videbant. Ideo dicitur,
            quod post peccatum necessaria fuerunt sacramentalia signa, ut ex sensibilibus homini
            spiritualia panderentur.</p>
          <p xml:id="ta-l2d23q2-d1e147">Ad secundum dicendum, quod cum dicitur, nihil esse medium inter Deum et mentem nostram,
            intelligendum est non secundum naturae dignitatem, quia natura mentis angelicae supra
            naturam mentis humanae est, ut Dionysius expresse dicit 4 cap. Caelest. Hier., et
            Gregorius in Hom. de centum ovibus et Augustinus super Joan., nec etiam per modum
            informantis privatur medio, quia caritas creata est medium conjungens mentes Deo; sed
            intelligitur quod ipse immediate eam beatificat et justificat, sicut et creat.</p>
          <p xml:id="ta-l2d23q2-d1e150">Ad tertium dicendum, quod aenigma importat obscuritatem quamdam cognitionis, eo quod
            aenigma est, secundum donatum, quaestio verborum obscuritate involuta. Obscuritas autem
            triplex potest accidere alicui intellectui. Prima ex hoc quod ex nihilo est, quia in hoc
            deficit a claritate intellectus increati; et secundum hoc omnis intellectus creatus
            aenigmaticus est. Secunda ex hoc quod intellectus intelligit inquirendo, et per
            continuum et tempus; et talis obscuritas accidit intellectui humano in comparatione ad
            intellectum angelicum qui deiformis est; intellectus vero humanus est ratiocinativus, et
            acceptivus cognitionis a sensibilibus secundum conditionem suae naturae; et secundum
            utrumque modum etiam in primo statu homo in aenigmate vidisset. Tertia vero obscuritas
            intellectum consequitur humanum ex peccato, consecuta ex corruptione carnis aggravantis
            animam, Sap. 9, et sic in aenigmate nunc homo videt, tunc autem non vidisset.</p>
          <p xml:id="ta-l2d23q2-d1e153">Ad quartum dicendum, quod non facit afflictionem vel poenam carentia cujusque
            desiderati, sed ejus tantum quod debet haberi, et est tempus habendi; et ideo Adam in
            primo statu etsi Deum non videret, quod summe desiderabat, non tamen inde affligebatur,
            quia nondum erat tempus ad illud perveniendi; alias sequeretur quod omne quod intendit
            venire ad aliquem finem, quem nondum consequitur, poenam haberet.</p>
          <p xml:id="ta-l2d23q2-d1e156">Ad quintum dicendum, quod aliquem actum potest aliquid impedire dupliciter. Uno modo
            per modum contrarium, sicut calor violentus impedit aquam ne infrigidetur; et per hunc
            modum culpa et poena impediunt visionem Dei; et tale impedimentum homo in primo statu
            non habebat. Alio modo per modum simplicis negationis, sicut rusticus impeditur ab actu
            geometricandi ex hoc quod habitum geometriae non habet; et ita etiam Adam ab actu
            visionis Dei impediebatur, quia nondum intellectus erat ad hunc actum per habitum
            gloriae sublevatus.</p>
        </div>
        <div xml:id="ta-l2d23q2-Dd1e160" type="articulus">
          <head xml:id="ta-l2d23q2-Hd1e162">Articulus 2</head>

          <head xml:id="ta-l2d23q2-Hd1e165" type="questionTitle">Utrum Adam habuit perfectam cognitionem rerum a creatione
            sua</head>

          <p xml:id="ta-l2d23q2-d1e168">Ad secundum sic proceditur. Videtur quod Adam non habuit a creatione rerum perfectam
            cognitionem. Quia, secundum Anselmum, qualis fuit Adam in primo statu, tales etiam
            filios generasset. Sed supra habitum est, quod pueri non fuissent nati perfecti in
            scientia secundum unam opinionem, cui Magister magis assentire visus est dist. 20. Ergo
            nec Adam in scientia perfectus fuisset.</p>
          <p xml:id="ta-l2d23q2-d1e171">Praeterea, Augustinus dicit, quod Adam ideo positus est ad operandum in Paradiso ut
            naturas rerum experiretur. Sed experimentum est principium cognitionis accipiendae a
            sensibilibus, et per inventionem. Ergo videtur quod non statim in principio perfectam
            rerum cognitionem habuisset.</p>
          <p xml:id="ta-l2d23q2-d1e174">Praeterea, secundum philosophum in 3 de anima, intellectus nihil est in actu eorum quae
            sunt, antequam intelligat. Sed non potest intelligere sine phantasmate, ut ibidem
            dicitur, sicut nec visus videre sine colore. Cum igitur nihil sit eorum quae sunt, nisi
            secundum quod perficitur actu habens speciem alicujus rei in natura existentis, videtur
            quod cognitionem a sensibilibus accepisset mediante sensu et imaginatione; et sic non
            statim fuisset perfectus in scientia.</p>
          <p xml:id="ta-l2d23q2-d1e178">Praeterea, secundum philosophum, et sicut etiam Magister supra dixit, 1 distinctione,
            anima infusa est corpori, ut in ipso perficiatur scientia et virtutibus; et ad hoc sunt
            dati sensus et membra. Sed hoc frustra esset, si per operationem sensus, intellectus
            perfectionem non acquireret. Cum igitur nihil sit frustra in naturae operibus, et
            praecipue in compositione humani corporis, videtur quod homo a sensibilibus cognitionem
            rerum accepisset, sicut et nunc, et non statim perfectam scientiam habuisset.</p>
          <p xml:id="ta-l2d23q2-d1e181">Praeterea, ille qui est in scientia perfectus, non est necesse ut alio illuminante
            perficiatur. Sed Adam in primo statu etiam per Angelos fuisset illuminatus: alias
            periisset naturalis ordo creaturarum, secundum quem natura angelica inter divinam et
            humanam ponitur, ab una accipiens et in aliam refundens, ut in 4 cap. Cael. Hier.
            dicitur. Ergo non fuisset in scientia perfectus.</p>
          <p xml:id="ta-l2d23q2-d1e184">Sed contra, nomina imponuntur rebus ex proprietatibus earum sumpta; quia unaquaeque res
            nominatur ab eo quod in ipsa est nobilius. Sed Adam animalibus nomina imposuit, ut Gen.
            2 dicitur. Ergo in principio suae creationis animalium naturas cognovit, et per
            consequens aliarum rerum.</p>
          <p xml:id="ta-l2d23q2-d1e187">Praeterea, quanto aliquid est nobilius, tanto minus decet esse defectum in eo. Sed in
            corpore Adae nulla fuit imperfectio in statu innocentiae. Ergo multo minus fuit
            imperfectio in intellectu ejus.</p>
          <p xml:id="ta-l2d23q2-d1e190">Respondeo dicendum, quod illam scientiam necesse est homini in primo statu attribuere
            sine qua imperfectus fuisset, et nihil amplius. Tunc autem alicujus scientia imperfecta
            dicitur, quando non novit aliquid eorum quae ad ipsum pertinent; et ideo nulla notitia
            eorum quae ad hominem pertinebant, in primo statu homini defuisset. Pertinebat autem ad
            ipsum dispositio sui ipsius in actibus propriis; et ideo dicitur cognitionem perfectam
            habuisse eorum quae ab ipso agenda vel vitanda erant. Similiter etiam ad ipsum
            pertinebant aliae creaturae, inquantum propter ipsum factae erant, ut vel ab ipsis
            emolumentum acciperet, vel eis praeesset, et eas gubernaret; et ideo tantum de unaquaque
            re cognoscebat, quantum ad usum hominis pertinebat. Nec oportet plus cognitionis sibi
            adscribere in primo statu. Hanc autem cognitionem aliter Adam habuit, et aliter ad eam
            ejus posteri pervenissent: quia natura a perfectis exordium sumit, ut Boetius dicit, et
              <quote xml:id="ta-l2d23q2-Qd1e192">Dei perfecta sunt opera</quote>, ut Deut. 32, 4, dicitur. Ideo Adam, tamquam
            principium totius humani generis, omnem perfectionem quae naturae humanae competit, in
            suo primordio accepit, sicut secundum corpus, ita et secundum animam, ut esset potens ad
            propagandum alios corporaliter, et instruendum intellectum. Filii autem ejus, quia cum
            originali justitia nascebantur, quae sine prudentia esse non potest, sicut nec aliqua
            virtus, ut in 6 Ethic. philosophus dicit; ideo oportuit quod statim nati habitum
            habuissent cognitionis illius, per quam cognoscere possent quid agere et quid vitare
            deberent; quamvis forte usus rationis impediretur secundum unam opinionem, propter
            organorum indispositionem. Sed habitus cognitionis aliarum rerum non est necesse quod in
            sua nativitate habuissent, sed per inventionem et doctrinam, ut tantum simul cum
            perfectione corporis et perfectio cognitionis compleretur; unde philosophus in 6 Ethic.
            dicit, quod prudentia et habitus ad cognitionem rerum a nobis agendarum pertinentes,
            sunt nobis magis naturales quam scientia aliarum rerum. Quidam vero dicunt, quod etiam
            habitus cognitionis omnium rerum mox nati accepissent; sed hoc non videtur necessarium
            neque quantum ad integritatem naturae, neque quantum ad originalem justitiam.</p>
          <p xml:id="ta-l2d23q2-d1e196">Ad primum ergo dicendum, quod, ut supra dictum est, non oportuit ut filii Adae sibi
            similarentur nisi in his quae ad speciem humanam pertinebant vel ex conditione naturae,
            vel ex Dei beneficio. Hoc autem quod Adam in primordio suae conditionis habitum omnium
            rerum accepit, non conveniebat sibi inquantum homo, sed inquantum homo humani generis
            principium; unde non oportet quod aliis convenisset.</p>
          <p xml:id="ta-l2d23q2-d1e200">Ad secundum dicendum, quod aliquis experitur aliquid dupliciter. Vel ut ex
            sensibilibus, quorum experientia habitum cognitionis acquirit; sicut in nobis fit, qui
            ex multis experimentis unum universale colligimus, quod est principium artis vel
            scientiae; et sic Adam experimento non indigebat. Alio modo ut illud quod quis per
            habitum cognitionis tenet, etiam in rebus videat; hoc enim scienti delectabile est; et
            sic Adam experimenta de naturis sumpsisset.</p>
          <p xml:id="ta-l2d23q2-d1e203">Ad tertium dicendum, quod intellectus noster, ut supra dictum est, indiget phantasmate,
            quod est objectum ejus, in duobus; scilicet in accipiendo scientiam secundum motum qui
            est a rebus ad animam, et in circumponendo illud quod apud se tenet, phantasmatibus,
            sicut quibusdam exemplis, secundum motum qui est ab anima ad res. Dico ergo, quod
            intellectus Adae in primo statu non indigebat phantasmate quantum ad primum modum, sed
            quantum ad secundum, nec oportebat quod illud phantasma esset a sensu acceptum; alias
            non potuisset intelligere nisi rem quam prius vidisset. Contingit autem per operationem
            interiorum virtutum formari in imagine aliquod phantasma quod nunquam per sensum est
            acceptum.</p>
          <p xml:id="ta-l2d23q2-d1e206">Ad quartum dicendum, quod non propter hoc operationes sensuum in Adam frustra fuissent,
            si per eas cognitionem rerum ad se pertinentium non accepisset; quia per operationem
            sensus expertus fuisset exterius quod intellectus interius tenebat per habitum
            cognitionis innatae. Et praeterea hoc sibi supra conditionem naturae suae collatum
            fuerat ut scientiam non a sensibilibus acciperet; et ideo oportebat ut ea quae ad
            naturae perfectionem secundum sui conditionem conveniunt, ei non subtraherentur; sicut
            homini resurgenti membra apta ad comestionem non subtrahuntur, quamvis cibis ulterius
            non utatur.</p>
          <p xml:id="ta-l2d23q2-d1e209">Ad quintum dicendum, quod Adam non hoc modo fuit in scientia perfectus quod omnia
            sciret; et ideo in his quae nesciebat, per Angelos illuminatus fuisset, sicut et
            inferiores Angeli a superioribus purgantur a nescientia, ut, in 6 Cael. Hier., Dionysius
            dicit.</p>
        </div>
        <div xml:id="ta-l2d23q2-Dd1e213" type="articulus">
          <head xml:id="ta-l2d23q2-Hd1e215">Articulus 3</head>

          <head xml:id="ta-l2d23q2-Hd1e218" type="questionTitle">Utrum homo in primo statu decipi potuerit</head>

          <p xml:id="ta-l2d23q2-d1e221">Ad tertium sic proceditur. Videtur quod homo in primo statu decipi potuerit. Quia,
            sicut apostolus dicit, 1 Tim. 4, mulier seducta est. Adam vero quamvis non fuerit
            seductus in hoc in quo mulier, tamen in aliquo seductus est, ut veniale crederet quod
            mortiferum erat, ut in praecedenti dist. dictum est. Ergo in statu innocentiae decipi
            potuit.</p>
          <p xml:id="ta-l2d23q2-d1e224">Praeterea, Magister, supra, dist. 21, dixit, quod mulier ideo serpentem non horruit,
            quia quem a Deo creatum scivit, ab eo etiam loquendi usum accepisse credidit. Hoc autem
            falsum erat, quia loqui non est nisi intelligentis proprie. Videtur igitur quod decipi
            potuerit.</p>
          <p xml:id="ta-l2d23q2-d1e227">Praeterea, constat quod Adam in primo statu secreta cordis alterius hominis scire non
            potuisset, cum nec Angeli hoc sciant, sed solus Deus. Potuit autem contingere ut aliquis
            diceret se illud cogitare quod non cogitabat, nec Adam eum mentiri credidisset, cum hoc
            certitudinaliter non cognovisset. Ergo videtur quod deceptus fuisset.</p>
          <p xml:id="ta-l2d23q2-d1e231">Praeterea, sensus quandoque nuntiant aliquid aliter quam sit, sicut quod a remotiori
            videtur, minus videtur. Sed de sensibilibus cognitionem per sensus habuisset. Ergo
            videtur quod ibi quodammodo decipi potuerit, cum decipi nihil aliud sit quam falsum
            verum aestimare.</p>
          <p xml:id="ta-l2d23q2-d1e234">Sed contra, Augustinus dicit, quod falsa pro veris approbare, non est natura hominis
            instituti, sed poena damnati. Cum igitur homo in primo statu omni poena caruisset,
            videtur quod decipi non potuerit.</p>
          <p xml:id="ta-l2d23q2-d1e237">Praeterea, deceptio sine ignorantia non est. Ignorantia autem, ut Hugo de sancto
            Victore dicit, est et culpa et poena. Hoc autem in primo statu esse non potuit. Ergo nec
            aliqua deceptio.</p>
          <p xml:id="ta-l2d23q2-d1e240">Respondeo dicendum, quod, sicut supra dictum est, perfectio totius hominis pendebat ex
            superiori parte mentis, qua homo Deo per rectitudinem justitiae inhaerebat: et ideo illa
            permanente Deo conjuncta, sicut nec defectus in corpore aliquis, ut passio et mors, ita
            nec deceptio in anima esse potuit; unde, sicut supra dictum est, Adam quodammodo potuit
            mori, scilicet si prius peccaret; erat tamen quodammodo immortalis, quia in actum
            potentia moriendi non exisset, nisi prius peccasset: ita etiam homo in statu innocentiae
            consideratus poterat quidem decipi si prius peccasset, non tamen ante peccatum.</p>
          <p xml:id="ta-l2d23q2-d1e243">Ad primum ergo dicendum, quod, sicut supra dictum est, elatio quaedam mentem mulieris
            invasit post verba serpentis, per quam verum credidit quod serpens suadebat; et ideo
            seductio illa secuta est elationem, quae fuit peccatum primum; et similiter est de viro,
            ut dictum est.</p>
          <p xml:id="ta-l2d23q2-d1e246">Ad secundum dicendum, quod mulier credidit serpentem usum loquendi divinitus accepisse,
            non quidem per conditionem naturae, sed per ministerium spiritualis creaturae; nec
            contulit utrum hoc fieret virtute boni vel mali Angeli, aut utrum fieret Deo
            permittente, vel Deo jubente.</p>
          <p xml:id="ta-l2d23q2-d1e250">Ad tertium dicendum, quod sicut divina providentia corpus hominis servasset illaesum ab
            omnibus exterioribus laesuris, ita etiam servasset intellectum hominis indeceptum in
            omnibus quae suam cognitionem impediebant, ut statim intelligeret, si quis falsum pro
            vero sibi diceret.</p>
          <p xml:id="ta-l2d23q2-d1e253">Ad quartum dicendum, quod quamvis a sensibus fuisset ei aliquid alio modo
            repraesentatum quam rei naturam haberet, non tamen in eo fuisset illa deceptio, nec
            quantum ad sensum, qui hoc modo recipiebat secundum proportionem suam ad sensibile, nec
            quantum ad intellectum, cujus judicio subjacebat illa discretio, quae inter sensum et
            rem erat, ut scilicet sciret quare aliter res videretur quam esset.</p>
        </div>
        <div xml:id="ta-l2d23q2-Dd1e258">
          <head xml:id="ta-l2d23q2-Hd1e260">Expositio textus</head>
          <p xml:id="ta-l2d23q2-d1e263"><quote xml:id="ta-l2d23q2-Qd1e264" source="http://scta.info/resource/pl-l2d23c1-d1e111">Sed non esset laudabile homini, si ideo bene vivere posset quia nemo male vivere
              suaderet</quote>. Videtur hoc esse falsum: quia tunc, si nec Angelus nec homo
            peccasset, actus hominis laudabilis non fuisset, cum tunc nullus esset ad malum
            persuasor. Et dicendum, quod hoc non est intelligendum ita quod laus humani actus
            dependeat a suasione mali, sed a potentia resistendi suadenti; quae potentia manifestari
            potuit, si tentatus fuisset et vicisset. Unde signanter dicit: <quote xml:id="ta-l2d23q2-Qd1e267">si ideo bene
              vivere posset, quia nemo male vivere suaderet</quote>; ut quasi causa bene vivendi
            ostendatur hoc quod nullus ad malum persuadet. <quote xml:id="ta-l2d23q2-Qd1e270">Et est gloriosius non consentire
              quam tentari non posse</quote>. Videtur hoc esse falsum: quia cum Deus et Angelus
            tentari non possint, aliquid esset in homine gloriosius quam in Deo. Et dicendum, quod
            hoc intelligendum est supposita conditione humanae naturae, per quam potest homo peccare
            et non peccare. Vel exponatur ut primum. <quote xml:id="ta-l2d23q2-Qd1e273">Hanc autem scientiam homo peccando non
              perdidit</quote>. Videtur falsum; quia nunc non habemus cognitionem omnium rerum,
            sicut Adam habuit. Et dicendum, quod etiam ista scientia aliquo modo per peccatum
            diminuta est, sed non adeo quod per hoc homo a via salutis impediatur; et ideo in
            salutari doctrina de hujusmodi instruendus non erat. <quote xml:id="ta-l2d23q2-Qd1e276">Sed non habuit praescientiam
              eorum quae futura erant</quote>. Videtur falsum; quia cum nos quorumdam futurorum
            praescientiam habeamus, cognitio ejus fuisset imperfectior quam nostra. Sed dicendum,
            quod nos non cognoscimus futura nisi prout quodammodo sunt praesentia in suis causis,
            quae sunt determinatae ad tales effectus, vel de necessitate, vel in majori parte; et
            sic etiam Adam in primo statu futurorum cognitionem habuit multo plenius quam nos; non
            tamen eorum quae causas determinatas non habent, sicut ea quae ex libero arbitrio
            dependent, ut casus suus.</p>
        </div>

      </div>
    </body>
  </text>
</TEI>