<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum I, Distinctio 3, Quaestio 2</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Librum I, Distinctio 3, Quaestio 2</title>
          <date when="2016-02-06">February 06, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-02-06">February 06, 2016</date>  
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      



      <div xml:id="starts-on">
      </div>
    </front>
    <body>
      <div xml:id="ta-l1d3q2">
        <head xml:id="ta-l1d3q2-Hd1e89">Librum I, Distinctio 3, Quaestio 2</head>
        <div xml:id="ta-l1d3q2-Dd1e92">
          <head xml:id="ta-l1d3q2-Hd1e94">Prooemium</head>
          <p xml:id="ta-l1d3q2-d1e97">Deinde quaeritur de vestigio, circa quod quaeruntur tria: 1 quid sit vestigium; 2 de partibus vestigii; 3 utrum in omni creatura vestigium inveniatur.</p>
        </div>
        <div xml:id="ta-l1d3q2-Dd1e101">
          <head xml:id="ta-l1d3q2-Hd1e103">Articulus 1</head>
          <head xml:id="ta-l1d3q2-Hd1e106" type="questionTitle">Utrum similitudo Dei in creaturis, possit dici vestigium</head>
          <p xml:id="ta-l1d3q2-d1e109">Ad primum sic proceditur. Videtur quod similitudo creatoris reperta in creatura, non potest dici vestigium. Per vestigium enim res investigatur. Sed divina majestas est investigabilis: unde dicitur Rom. 11, 33: <quote xml:id="ta-l1d3q2-Qd1e111" source="http://scta.info/resource/rom11_33">o altitudo divitiarum sapientiae et scientiae Dei, quam incomprehensibilia sunt judicia ejus, et investigabiles viae ejus</quote>. Et Psalm. 76, 20: <quote xml:id="ta-l1d3q2-Qd1e114">et vestigia tua non cognoscentur</quote>. Ergo videtur quod similitudo creatoris in creatura non sit vestigium.</p>
              <p xml:id="ta-l1d3q2-d1e118">Praeterea, vestigium est impressio quaedam consequens motum ejus cujus est vestigium. Sed Deus res producit sine aliquo sui motu, Jac. 1, 17: <quote xml:id="ta-l1d3q2-Qd1e120">apud quem non est transmutatio, nec vicissitudinis obumbratio</quote>. Ergo vestigium non potest dici de similitudine creaturae, quae a creatore producitur.</p>
              <p xml:id="ta-l1d3q2-d1e124">Item, vestigium, secundum quod hic sumitur, inducit in cognitionem personarum. Sed per creaturas non potest haberi cognitio Trinitatis, ut dictum est. Ergo similitudo reperta in creaturis non debet dici vestigium; vel vestigium non ducit in Trinitatem.</p>
              <p xml:id="ta-l1d3q2-d1e128">Item, Gregorius dicit, super illud Job 11, 7: <quote xml:id="ta-l1d3q2-Qd1e130">forsitan vestigia Dei comprehendes? Benignitas visitationis, qua viam nobis ostendit, ejus vestigia dicuntur</quote>. Ergo videtur, quod vestigium non sit similitudo Dei reperta in creaturis.</p>
              <p xml:id="ta-l1d3q2-d1e134">Respondeo dicendum, quod vestigium, secundum quod hic sumitur, metaphorice accipitur, et sumitur ad similitudinem vestigii proprie dicti, quod est impressio quaedam, confuse ducens in cognitionem alicujus, cum non repraesentet ipsum nisi secundum partem, scilicet pedem, et secundum inferiorem superficiem tantum. Tria ergo considerantur in ratione vestigii: scilicet similitudo, imperfectio similitudinis, et quod per vestigium in rem cujus est vestigium devenitur. Secundum hoc ergo, quia in creaturis invenitur similitudo creatoris, per quam in ipsius cognitionem devenire possimus, et est imperfecta similitudo; ideo in creaturis dicitur vestigium creatoris. Et quia magis deficiunt a repraesentatione distinctionis personarum, quam essentialium attributorum; ideo magis proprie dicitur creatura vestigium, secundum quod ducit in personas, quam secundum quod ducit in divinam essentiam.</p>
              <p xml:id="ta-l1d3q2-d1e137">Ad primum ergo dicendum, quod divinae viae dicuntur investigabiles, quia non ad plenum ipsius opera comprehendere possumus, non quod ex creaturis nullo modo in ipsas devenire possimus.</p>
              <p xml:id="ta-l1d3q2-d1e140">Ad secundum dicendum, quod in his quae dicuntur per translationem, sufficit quod attendatur similitudo quantum ad aliquid, et non oportet quod quantum ad omnia; alias esset identitas, et non similitudo.</p>
              <p xml:id="ta-l1d3q2-d1e143">Ad tertium dicendum, quod per vestigium non devenimus in cognitionem personarum, nisi valde confuse; quia per appropriata personis, magis quam per ipsarum propria, sicut patet ex littera. Appropriata autem sunt essentialia, quamvis similitudinem habeant cum propriis personarum.</p>
              <p xml:id="ta-l1d3q2-d1e146">Ad quartum dicendum, quod uni rei possunt esse multa similia; unde non est inconveniens quod ab eodem transmutentur aliqua diversa secundum diversas similitudines; et ideo potest esse quod similitudo reperta in creaturis dicatur vestigium in quantum confuse repraesentat; et opera divinae bonitatis in mysterio incarnationis ostensa dicantur vestigia Dei inquantum per ea nobis via paratur ad veniendum in ipsum.</p>
        </div>
        <div xml:id="ta-l1d3q2-Dd1e150">
          <head xml:id="ta-l1d3q2-Hd1e152">Articulus 2</head>
          <head xml:id="ta-l1d3q2-Hd1e155" type="questionTitle">Utrum partes vestigii sint tres tantum vel duae</head>
          <p xml:id="ta-l1d3q2-d1e158">Ad secundum sic proceditur. Videtur quod debeant esse tantum duae partes vestigii. Vestigium enim est proprietas quaedam creaturae. Sed creatura habet tantum duas partes essentiales, scilicet materiam et formam. Ergo videtur quod secundum has partes duae tantum sint partes vestigii.</p>
          <p xml:id="ta-l1d3q2-d1e161">Item, videtur quod quatuor. Per vestigium enim non tantum repraesentatur personarum Trinitas, sed etiam unitas essentiae. Ergo oportet esse tria respondentia tribus personis et quartum respondens unitati essentiae.</p>
          <p xml:id="ta-l1d3q2-d1e164">Item, vestigium dicitur in creatura secundum quod repraesentat creatorem. Cum igitur in creaturis repraesententur plurima attributa ipsius Dei, quae participantur a creaturis, sicut patet per Dionysium, videtur quod sint plurimae partes.</p>
          <p xml:id="ta-l1d3q2-d1e168">Item, a diversis inveniuntur partes diversae assignatae; sicut Sap. 11, 21 dicitur: <quote xml:id="ta-l1d3q2-Qd1e170">omnia in numero, pondere et mensura disposuisti</quote>; et <name ref="#Augustine">Augustinus</name>, ponit modum, speciem et ordinem; et multis aliis modis secundum diversos. Quaeritur ergo de ratione diversitatis assignationum.</p>
          <p xml:id="ta-l1d3q2-d1e177">Respondeo dicendum, quod vestigium invenitur in creatura, inquantum imitatur divinam perfectionem. Perfectio autem creaturae non statim habetur in suis principiis, quae imperfecta sunt, ut patet in materia et forma, quorum neutrum habet per se esse perfectum; sed in conjunctione ipsius creaturae ad suum finem. Distantia autem natura non conjungit sine medio: et ideo in creaturis invenitur principium, medium et finis, secundum quae tria ponebat Pythagoras perfectionem cujuslibet creaturae. Et secundum rationem etiam horum trium repraesentatur in creaturis distinctio divinarum personarum, in quibus filius est media persona, sed spiritus sanctus est in quo terminatur processio personarum. Contingit autem inter duo extrema esse plura media; et ideo contingit quod principium et medium et finis diversimode possunt assignari, secundum quod ex his omnibus, scilicet principio, medio et fine, et multis mediis, quaedam possunt accipi ut principium et quaedam ut medium et quaedam ut finis, diversimode combinando; et ideo contingit quod a diversis partes vestigii diversimode sunt assignatae. Verbi gratia, primum quod pertinet ad perfectionem rei, sunt principia ipsius rei; ultimum autem est perfectio ipsius rei secundum operationem suam ad alias res non tantum prout in se perfecta est. Inter haec autem multa sunt media. Est enim dispositio principiorum, sive inclinatio ad esse principiati; est etiam limitatio principiorum sub forma principiati, et est forma ipsius principiati et est virtus et operatio et multa hujusmodi. Potest ergo assignari vestigium, ut pro principio sumatur solum illud quod primum est, scilicet ipsa substantia principiorum; et pro medio illud quod est immediate sequens, scilicet dispositio principiorum sive inclinatio ad esse principii; et pro fine illud totum quod consequitur; et secundum hoc sumitur illud quod dicitur Sapien. 11, numerus, pondus et mensura; quia numerus pertinet ad pluralitatem principiorum, pondus ad inclinationem principiorum in esse principiati, mensura ad terminationem principiorum sub esse creati terminat; ita quod in ista terminatione sumatur et terminatio in esse et in operari et in omnibus aliis. Item potest aliter sumi, ut pro principio sumatur ipsa substantia principiorum et inclinatio et quidquid aliud pertinet ad principia, et pro medio sumatur ipsa forma principiati, et pro ultimo sumatur ipsa comparatio ipsius rei ad ea quae sunt extra rem. Et sic sumuntur illa verba Augustini: <quote xml:id="ta-l1d3q2-Qd1e179">quod constat, quod discernitur, quod congruit</quote>. Constat enim res per ipsa sua principia, discernitur per formam, congruit per comparationem ad alterum: et quasi similiter sumuntur ista, modus, species et ordo; ita quod modus pertineat ad principia determinata sub esse principiati, species ad formam, ordo ad comparationem ad alterum; nisi quod ista sunt abstracta et prima concreta; et quasi similiter accipiuntur ista, unum, verum et bonum; ut unitas rei pertineat ad suam determinationem prout ex principiis constituta est, et veritas secundum quod habet formam, et bonum secundum quod ordinatur ad finem. Item etiam potest sumi pro principio tota res secundum quod est etiam perfecta per formam, et pro medio virtus, et pro fine operatio; et sic sumitur illa Dionysii: essentia, virtus et operatio. Et sic patet quod secundum quod perfectio rei potest intelligi terminari ad diversa, et secundum quod unum membrum potest multa vel pauca includere, invenitur diversitas partium vestigii in omnibus secundum unam communem rationem principii, medii et finis signatam.</p>
          <p xml:id="ta-l1d3q2-d1e183">Ad primum ergo dicendum, quod quamvis sint duae partes essentiales creaturae, nihilominus tamen est accipere habitudinem unius ad alteram, et multas etiam perfectiones consequentes, secundum quas partes vestigii assignari possunt.</p>
          <p xml:id="ta-l1d3q2-d1e186">Ad secundum dicendum, quod sicut in Deo essentia non facit numerum cum personis, ita et in creatura est, quod tribus partibus vestigii substat ipsum esse creaturae repraesentans essentiam non connumeratum tribus partibus vestigii.</p>
          <p xml:id="ta-l1d3q2-d1e189">Ad tertium dicendum, quod proprietates creaturarum, ex quibus ducimur in divina attributa, quamvis sint plura, habent tamen ordinem ad invicem principii, medii et finis, sub quorum rationibus in tres personas ducunt, qualitercumque diversificentur.</p>
        </div>
        <div xml:id="ta-l1d3q2-Dd1e193">
          <head xml:id="ta-l1d3q2-Hd1e195">Articulus 3</head>
          <head xml:id="ta-l1d3q2-Hd1e198" type="questionTitle">Utrum in omni creatura sit vestigium</head>
          <p xml:id="ta-l1d3q2-d1e201">Ad tertium sic proceditur. Videtur quod non in omni creatura sit vestigium. Similitudo enim vestigii dividitur contra similitudinem imaginis. Sed quaedam creaturae sunt in quibus est similitudo imaginis, sicut in homine. Ergo in illis non est vestigium.</p>
                          <p xml:id="ta-l1d3q2-d1e204">Item, vestigium est similitudo imperfecte repraesentans. Sed aliquae creaturae sunt perfecta similitudo divinae bonitatis, sicut gratiae gratum facientes, cum quibus Deus dicitur inhabitare in homine. Ergo in illis non est vestigium.</p>
                          <p xml:id="ta-l1d3q2-d1e207">Item, si accipiamus singulas partes vestigii, quaelibet earum creatura est, sicut modus, vel species. Si igitur in qualibet creatura est vestigium, tunc modi erit modus, species et ordo; et ita erit abire in infinitum, quod nec intellectus nec natura patitur.</p>
                          <p xml:id="ta-l1d3q2-d1e211">Item, Ambrosius dicit: <quote xml:id="ta-l1d3q2-Qd1e213">lucis natura est ut non sit in numero, pondere et mensura, sicut alia creatura</quote>. In his autem tribus attenditur vestigium, secundum Augustinum, ut dictum est, art. antecedent. Cum igitur lux sit creatura, videtur quod non in qualibet creatura sit vestigium.</p>
                          <p xml:id="ta-l1d3q2-d1e217">Item, Bernardus: <quote xml:id="ta-l1d3q2-Qd1e219">modus caritatis est non habere modum</quote>. Ergo caritas, cum sit creatura, non habet modum, speciem et ordinem; et sic idem quod prius.</p>
                          <p xml:id="ta-l1d3q2-d1e223">Contra, Sap. 11, 2: <quote xml:id="ta-l1d3q2-Qd1e225">omnia in numero, pondere et mensura disposuisti</quote>. Item Augustinus loquens de modo, specie, et ordine, dicit: <quote xml:id="ta-l1d3q2-Qd1e228">ubi haec tria magna sunt, magnum bonum est; ubi parva, parvum; ubi nulla, nullum</quote>. Sed omnis creatura est aliquod bonum. Ergo omnis creatura habet haec tria.</p>
                          <p xml:id="ta-l1d3q2-d1e232">Respondeo dicendum, quod vestigium invenitur in creatura, secundum quod consequitur esse perfectum a Deo, ut supra dictum est, art. praecedenti. Unde in his tantum simpliciter est invenire vestigium quae perfecta sunt in se; et hujusmodi sunt tantum individua in genere substantiae. Accidentia autem non habent esse, nisi dependens a substantia; unde etiam in accidentibus non est vestigium, nisi secundum ordinem ad substantiam; ita quod accidentia magis sint modi, species et ordines substantiarum, quam ipsa habeant speciem, modum et ordinem: nisi effective Deus dicatur species, modus et ordo accidentium. Tamen, cum secundum quodlibet accidens addatur aliquod esse ipsi substantiae, erit secundum illud esse aliquo modo considerare vestigium. Unde quod privat illud accidens, privat partes vestigii, scilicet modum, speciem et ordinem, quantum ad illud esse; sicut peccatum, quod privat gratiam, dicitur privatio modi, speciei et ordinis, secundum esse gratuitum; nihilominus tamen manent haec tria secundum esse naturae.</p>
                          <p xml:id="ta-l1d3q2-d1e235">Ad primum ergo dicendum, quod in superiori semper includitur virtus inferioris, sicut in anima etiam est virtus naturae. Anima enim est natura ipsius corporis, quod per ipsam movetur, et dat sibi esse naturale, et super hoc habet proprias operationes suas: et ideo cum similitudo imaginis sequatur animam secundum id quod intellectualis est, non excluditur ab ea ratio vestigii, quae consequitur ipsam secundum quod natura quaedam est creata.</p>
                          <p xml:id="ta-l1d3q2-d1e238">Et similiter etiam dicendum ad secundum, quod gratia gratum faciens, secundum id quod addit aliis creaturis, dicitur perfecta similitudo, non quidem simpliciter, sed respectu aliarum creatarum similitudinum; sed secundum id in quo communicat cum aliis creaturis, habet rationem vestigii.</p>
                          <p xml:id="ta-l1d3q2-d1e242">Ad tertium dicendum, quod aliquid dicitur modificari aliquo dupliciter. Vel formaliter, et sic res dicitur modificari suo modo, qui in ipsa est. Vel effective, et sic omnia modificantur ab eo qui modum rebus imponit; et hinc est quod Deus dicitur effective modus omnium rerum. Secundum hoc ergo dico, quod modus creaturae non habet modum quo formaliter modificetur, sed modum modificantem effective; et ita est in omnibus aliis partibus vestigii.</p>
                          <p xml:id="ta-l1d3q2-d1e245">Ad quartum dicendum, quod lux in se considerata, creata est in numero, pondere et mensura, cum habeat finitum esse et posse, sicut et aliae creaturae; sed respectu aliarum creaturarum corporalium habet indeterminatam virtutem, eo quod per lucem omnia corpora aliquo modo informantur et per ipsam omnia corpora inferiora perficiuntur in suis naturis; et hoc accidit sibi inquantum est forma universalis et primi alterantis, scilicet caeli; et pro tanto non dicitur in numero, pondere et mensura esse creata.</p>
                          <p xml:id="ta-l1d3q2-d1e248">Ad ultimum dicendum, quod caritas potest dupliciter considerari. Aut secundum esse quod habet in subjecto; et hoc modo modum habet secundum mensuram capacitatis recipientis, vel ex natura vel ex conatu. Aut secundum inclinationem in objectum, et sic intelligitur non habere modum: quia objectum, cum sit infinitum, non proportionatur voluntati nostrae: unde nunquam tantum potest amare Deum quin amplius amandus sit et se amare velit.</p>
        </div>
        <div xml:id="ta-l1d3q2-Dd1e253">
          <!-- this section suggests that "expositio textus" does belong as a child of the question rather than as a sibling -->
          <head xml:id="ta-l1d3q2-Hd1e257">Expositio textus</head>
          <p xml:id="ta-l1d3q2-d1e260"><mentioned>Invisibilia</mentioned>, quantum ad attributa quibus Deus in se perfectus est: <mentioned>virtus</mentioned>, secundum quam creaturas producit; <mentioned>divinitas</mentioned>, secundum quod creaturae recurrunt in ipsum ut in finem. Vel <quote xml:id="ta-l1d3q2-Qd1e270">invisibilia</quote> dicit quantum ad opera, <quote xml:id="ta-l1d3q2-Qd1e273">virtus</quote> quantum ad potentiam, <quote xml:id="ta-l1d3q2-Qd1e276">divinitas</quote> quantum ad essentiam. <quote xml:id="ta-l1d3q2-Qd1e280">Propter excellentiam</quote>. Contra, Angelus praecellit hominem, ut in Psalm. 8, 7: <quote xml:id="ta-l1d3q2-Qd1e283">minuisti eum paulo minus ab Angelis</quote>. Dicendum, quod homo et Angelus possunt tripliciter considerari. Aut per relationem ad finem; et sic sunt aequales: erunt enim homines sicut Angeli in caelo, sicut habetur Matth. 22. Aut quantum ad reparationem divinam; et sic homo major est Angelo, inquantum humana natura assumpta est in unitatem personae divinae. Aut quantum ad utramque naturam in se; et sic natura Angeli nobilior est. Vel dicendum, quod mundus accipitur hic, secundum quod est continentia visibilium tantum; et ita inter creaturas mundi, quas homo excellit, non computatur Angelus. <quote xml:id="ta-l1d3q2-Qd1e286">Ex perpetuitate namque creaturarum intelligitur conditor aeternus</quote>. Quia causa semper est nobilior causato; unde si causatum est perpetuum, oportet quod causa prima sit aeterna; et sic de aliis. <quote xml:id="ta-l1d3q2-Qd1e289">Perfectissima pulchritudo intelligitur filius</quote>. Pulchritudo consistit in duobus, scilicet in splendore, et partium proportione. Veritas autem habet splendoris rationem et aequalitas tenet locum proportionis.</p>
        </div>
      </div>
    </body>
  </text>
</TEI>