<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber IV, Distinctio 39, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Liber IV, Distinctio 39, Quaestio 1</title>
          <date when="2016-03-19">March 19, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-19">March 19, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="G" n="ghent567">Ghent, Belgium, Ghent University Library, 567</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#G" n="536b"/>
      </div>
    </front>
    <body>
      <div xml:id="ta-l4d39q1">
        <head xml:id="ta-l4d39q1-Hd1e97">Quaestio 1</head>
        <div xml:id="ta-l4d39q1-Dd1e100">
          <head xml:id="ta-l4d39q1-Hd1e102">Prooemium</head>
          <p xml:id="ta-l4d39q1-d1e105">Postquam determinavit Magister de impedimentis matrimonii quae faciunt personam
            illegitimam simpliciter respectu cujuslibet personae, hic determinat de impedimento quod
            facit eam illegitimam respectu aliquarum personarum, et non respectu omnium; et
            dividitur in duas: in prima determinat de impedimento quod facit personam illegitimam
            respectu alicujus alterius personae propter distantiam ab ipsa, scilicet de disparitate
            cultus; in secunda determinat de impedimento quod facit illegitimam personam respectu
            alterius personae propter propinquitatem ad eam, 40 dist., ibi: <quote xml:id="ta-l4d39q1-Qd1e107">nunc superest de
              cognatione aliquid dicere</quote>. Prima in duas: in prima determinat de matrimonio
            quod est in disparitate cultus fidelis ad infidelem; in secunda de matrimonio quod est
            inter duos infideles, ibi: <quote xml:id="ta-l4d39q1-Qd1e110">sunt tamen nonnulli qui inter infideles asserunt non
              esse conjugium</quote>. Prima in partes duas: in prima ostendit quod disparitas cultus
            praecedens matrimonium impedit contrahendum, et dirimit contractum; in secunda objicit
            in contrarium, ibi: <quote xml:id="ta-l4d39q1-Qd1e113">huic autem videtur obviare quod apostolus ait de imparibus
              conjugiis</quote>. Et dividitur in duas: in prima ponit objectionem ex verbis
            apostoli; in secunda solvit, ibi: <quote xml:id="ta-l4d39q1-Qd1e116">sed aliud hoc esse, aliud illud, evidenter
              ostendit</quote>. Et circa hoc tria facit: primo ostendit quod verbum apostoli,
            scilicet quod fidelis habet potestatem commanendi vel non commanendi cum infideli,
            intelligitur de disparitate cultus qui sequitur matrimonium; in secunda inquirit, utrum
            propter alia peccata uxor possit dimitti, sicut propter infidelitatem, ibi: <quote xml:id="ta-l4d39q1-Qd1e119">si
              autem quaeris, an propter aliud vitium, nisi propter infidelitatem vel idolatriam
              possit dimitti; attende quid Augustinus ait</quote>, tertio inquirit, utrum fidelis
            dimittens uxorem infidelem, possit alteram ducere, ibi: <quote xml:id="ta-l4d39q1-Qd1e123">hic quaeritur, si fidelis
              dimittat infidelem, vel infidelis a fideli discedat; an liceat fideli aliam
              ducere</quote>. Et circa hoc tria facit: primo ponit auctoritatem ad partem negativam;
            secundo ad affirmativam, ibi: <quote xml:id="ta-l4d39q1-Qd1e126">sed contra Ambrosius testatur</quote>; tertio
            solvit ibi: <quote xml:id="ta-l4d39q1-Qd1e129">attende, haec praedictis contraria posse videri</quote>. Hic
            quaeruntur sex: 1 utrum aliquis fidelis possit contrahere matrimonium cum infideli; 2
            utrum inter infideles sit matrimonium; 3 utrum si alter conjugum infidelium convertatur
            ad fidem sine altero, possit in eodem matrimonio commanere; 4 utrum possit uxorem
            infidelem relinquere; 5 utrum ea dimissa possit aliam ducere; 6 utrum propter alia
            peccata vir possit dimittere uxorem, sicut propter infidelitatem.</p>

        </div>
        <div xml:id="ta-l4d39q1-Dd1e134" type="articulus">
          <head xml:id="ta-l4d39q1-Hd1e136">Articulus 1</head>

          <head xml:id="ta-l4d39q1-Hd1e139" type="question-title">Utrum fidelis possit matrimonium cum infideli contrahere</head>

          <p xml:id="ta-l4d39q1-d1e142">Ad primum sic proceditur. Videtur quod fidelis possit matrimonium cum infideli
            contrahere. Quia Joseph contraxit cum Aegyptia, et Esther cum Assuero. In utroque autem
            matrimonio fuit disparitas cultus: quia alter erat fidelis, alter infidelis. Ergo
            disparitas cultus praecedens matrimonium, ipsum non impedit.</p>
          <p xml:id="ta-l4d39q1-d1e145">Praeterea, eadem est fides quam docet vetus lex et nova lex. Sed secundum veterem legem
            poterat esse matrimonium inter fidelem et infidelem, ut patet Deut. 21, 10: <quote xml:id="ta-l4d39q1-Qd1e147">si
              egressus ad pugnam (...) videris mulierem pulchram in medio captivorum, et adamaveris
              eam (...) introeas ad eam dormiens cum ea, et erit tibi uxor</quote>. Ergo et in nova
            lege licet.</p>
          <p xml:id="ta-l4d39q1-d1e151">Praeterea, sponsalia ad matrimonium ordinantur. Sed inter fidelem et infidelem possunt
            in aliquo casu contrahi sponsalia cum conditione futurae conversionis. Ergo sub eadem
            conditione matrimonium potest contrahi inter eos.</p>
          <p xml:id="ta-l4d39q1-d1e155">Praeterea, omne impedimentum matrimonii est aliquo modo contra matrimonium. Sed
            infidelitas non est contraria matrimonio: quia matrimonium est in officium naturae,
            cujus dictamen fidem excedit. Ergo disparitas fidei non impedit matrimonium.</p>
          <p xml:id="ta-l4d39q1-d1e158">Praeterea, disparitas fidei est etiam quandoque inter duos baptizatos, sicut quando
            aliquis post Baptismum in haeresim labitur; et si talis cum aliqua fideli contrahat,
            nihilominus est verum matrimonium. Ergo disparitas cultus matrimonium non impedit.</p>
          <p xml:id="ta-l4d39q1-d1e161">Sed contra est quod dicitur 2 Corinth. 6, 14: <quote xml:id="ta-l4d39q1-Qd1e163">quae conventio lucis ad
              tenebras?</quote> Sed maxima conventio est inter virum et uxorem. Ergo ille qui est in
            luce fidei, non potest contrahere matrimonium cum illa quae est in tenebris
            infidelitatis.</p>
          <p xml:id="ta-l4d39q1-d1e167">Praeterea, Malach. 2, 2, dicitur: <quote xml:id="ta-l4d39q1-Qd1e169">contaminavit Judas sanctificationem domini,
              quam dilexit, et habuit filiam Dei alieni</quote>. Sed hoc non esset, si inter eos
            posset verum matrimonium contrahi. Ergo disparitas cultus matrimonium impedit.</p>
          <p xml:id="ta-l4d39q1-d1e173">Respondeo dicendum, quod principalius bonum matrimonii est proles ad cultum Dei
            educanda. Cum autem educatio fiat communiter per patrem et matrem, uterque secundum
            fidem intendit ad cultum Dei prolem educare; et ideo si sint diversae fidei, intentio
            unius alterius intentioni contraria erit; et ita inter eos non potest esse conveniens
            matrimonium; et propter hoc disparitas cultus praecedens matrimonium, impedit ipsum ne
            contrahi possit.</p>
          <p xml:id="ta-l4d39q1-d1e176">Ad primum ergo dicendum, quod in veteri lege de aliquibus infidelibus erat permissum
            quod cum eis possent inire conjugia, et de aliquibus prohibitum. Specialiter quidem erat
            prohibitum de infidelibus habitantibus in terra Chanaan: tum quia dominus praeceperat
            eos occidi propter eorum obstinationem: tum quia majus periculum imminebat ne conjuges
            aut filios ad idolatriam perverterent: quia filii Israel ad ritus et ad mores eorum
            proniores erant propter conversationem cum eis. Sed de aliis gentibus permisit,
            praecipue quando non poterat esse timor pertrahendi ad idolatriam; et sic Joseph et
            Moyses et Esther cum infidelibus matrimonia contraxerunt. Sed in nova lege quae per
            totum orbem diffunditur, similis ratio prohibendi est de omnibus infidelibus; et ideo
            disparitas cultus praecedens matrimonium impedit contrahendum, et dirimit
            contractum.</p>
          <p xml:id="ta-l4d39q1-d1e180">Ad secundum dicendum, quod lex illa vel loquitur de aliis nationibus cum quibus licite
            poterant inire connubia; vel loquitur quando illa captiva ad fidem et cultum Dei
            converti volebat.</p>
          <p xml:id="ta-l4d39q1-d1e183">Ad tertium dicendum, quod eadem est habitudo praesentis ad praesens, et futuri ad
            futurum; unde sicut quando matrimonium in praesenti contrahitur, requiritur unitas
            cultus in utroque contrahentium; ita ad sponsalia, quibus fit sponsio futuri matrimonii,
            sufficit conditio apposita de futura unitate cultus.</p>
          <p xml:id="ta-l4d39q1-d1e186">Ad quartum dicendum, quod jam ex dictis patet quod disparitas cultus contraria est
            matrimonio ratione principalioris boni ipsius, quod est bonum prolis.</p>
          <p xml:id="ta-l4d39q1-d1e189">Ad quintum dicendum, quod matrimonium sacramentum est; et ideo quantum pertinet ad
            necessitatem sacramenti, requirit paritatem quantum ad sacramentum fidei, scilicet
            Baptismum, magis quam quantum ad interiorem fidem; unde etiam hoc impedimentum non
            dicitur disparitas fidei, sed disparitas cultus qui respicit exterius servitium, ut in 3
            Lib., dist. 9, quaest. 1, art. 1, quaestiunc. 1, in corp., dictum est; et propter hoc,
            si aliquis fidelis cum haeretica baptizata matrimonium contrahit, verum est matrimonium,
            quamvis peccet contrahendo, si sciat eam haereticam; sicut peccaret, si cum
            excommunicata contraheret; non tamen propter hoc matrimonium dirimeretur; et e contrario
            si aliquis catechumenus habens rectam fidem, sed nondum baptizatus, cum aliqua fideli
            baptizata contraheret, non esset verum matrimonium.</p>

        </div>
        <div xml:id="ta-l4d39q1-Dd1e193" type="articulus">
          <head xml:id="ta-l4d39q1-Hd1e195">Articulus 2</head>

          <head xml:id="ta-l4d39q1-Hd1e198" type="question-title">Utrum inter infideles possit esse matrimonium</head>

          <p xml:id="ta-l4d39q1-d1e201">Ad secundum sic proceditur. Videtur quod inter infideles non possit esse matrimonium.
            Matrimonium enim est sacramentum Ecclesiae. Sed Baptismus est janua sacramentorum. Ergo
            infideles, qui non sunt baptizati, matrimonium contrahere non possunt, sicut nec alia
            sacramenta suscipere.</p>
          <p xml:id="ta-l4d39q1-d1e204">Praeterea, duo mala sunt magis impeditiva boni quam unum. Sed infidelitas unius tantum
            impedit matrimonii bonum. Ergo multo fortius infidelitas utriusque; et ita inter
            infideles non potest esse matrimonium.</p>
          <p xml:id="ta-l4d39q1-d1e207">Praeterea, sicut inter fidelem et infidelem est disparitas cultus, ita interdum inter
            duos infideles; ut si unus sit gentilis, et alter Judaeus. Sed disparitas cultus impedit
            matrimonium, ut dictum est. Ergo ad minus inter infideles qui habent cultum disparem,
            non potest esse verum matrimonium.</p>
          <p xml:id="ta-l4d39q1-d1e211">Praeterea, in matrimonio est vera pudicitia. Sed sicut dicit Augustinus, et habetur 28,
            quaest. 1, non est vera pudicitia infidelis cum uxore sua. Ergo non est verum
            matrimonium.</p>
          <p xml:id="ta-l4d39q1-d1e214">Praeterea, matrimonium verum excusat carnalem copulam a peccato. Sed hoc non potest
            facere matrimonium inter infideles contractum: quia omnis vita infidelium peccatum est,
            ut dicit Glossa Rom. 14. Ergo inter infideles non est verum matrimonium.</p>
          <p xml:id="ta-l4d39q1-d1e217">Sed contra est quod dicitur 1 Corinth. 7, 12: <quote xml:id="ta-l4d39q1-Qd1e219">si quis frater habet uxorem
              infidelem, et haec consentit habitare cum illo, non dimittat illam</quote>. Sed uxor
            non dicitur nisi propter matrimonium. Ergo inter infideles est verum matrimonium.</p>
          <p xml:id="ta-l4d39q1-d1e223">Praeterea, remoto posteriori non removetur prius. Sed matrimonium pertinet ad officium
            naturae, quae praecedit statum gratiae, cujus principium est fides. Ergo infidelitas non
            facit quin sit inter infideles matrimonium.</p>
          <p xml:id="ta-l4d39q1-d1e226">Respondeo dicendum, quod matrimonium principaliter institutum est ad bonum prolis, non
            tantum generandae, quia hoc sine matrimonio fieri posset, sed etiam promovendae ad
            perfectum statum: quia quaelibet res intendit effectum suum naturaliter perducere ad
            perfectum statum. Est autem in prole duplex perfectio consideranda; scilicet perfectio
            naturae non solum quantum ad corpus, sed etiam quantum ad animam, per ea quae sunt de
            lege naturae; et perfectio gratiae; et prima perfectio est materialis et imperfecta
            respectu secundae. Et ideo, cum res quae sunt propter finem, sint proportionatae fini;
            matrimonium quod tendit ad primam perfectionem, est imperfectum et materiale respectu
            illius quod tendit in perfectionem secundam. Et quia prima perfectio communis esse
            potest fidelibus et infidelibus, secunda autem est tantum fidelium; ideo inter infideles
            est quidem matrimonium, sed non perfectum ultima perfectione, sicut est inter
            fideles.</p>
          <p xml:id="ta-l4d39q1-d1e229">Ad primum ergo dicendum, quod matrimonium non tantum est institutum in sacramentum, sed
            in officium naturae; et ideo, quamvis infidelibus non competat matrimonium, secundum
            quod est sacramentum in dispensatione ministrorum Ecclesiae consistens; competit tamen
            eis, inquantum est in officium naturae. Et tamen etiam matrimonium tale est aliquo modo
            sacramentum habitualiter, quamvis non actualiter, eo quod actu non contrahunt in fide
            Ecclesiae.</p>
          <p xml:id="ta-l4d39q1-d1e233">Ad secundum dicendum, quod disparitas cultus non impedit matrimonium ratione
            infidelitatis, sed ratione disparitatis in fide. Disparitas enim cultus non solum
            secundam perfectionem prolis impedit, sed etiam primam, dum parentes ad diversa prolem
            trahere intendunt; quod non est quando uterque est infidelis.</p>
          <p xml:id="ta-l4d39q1-d1e236">Ad tertium dicendum, quod inter infideles est matrimonium, ut dictum est, prout
            matrimonium est in officium naturae. Ea autem quae pertinent ad legem naturae, sunt
            determinabilia per jus positivum; et ideo si prohibentur ab aliquo jure positivo apud
            eos infideles contrahere matrimonium cum infidelibus alterius ritus, disparitas cultus
            impedit matrimonium inter eos. Ex jure enim divino non prohibentur: quia apud Deum non
            differt qualitercumque aliquis a fide deviet quantum ad hoc quod est a gratia alienum
            esse: similiter, nec aliquo Ecclesiae statuto, quae non habet de his quae foris sunt,
            judicare.</p>
          <p xml:id="ta-l4d39q1-d1e239">Ad quartum dicendum, quod pudicitia et aliae virtutes infidelium dicuntur non esse
            verae, quia non possunt pertingere ad finem verae virtutis, quae est vera felicitas;
            sicut dicitur non esse verum vinum quod non habet effectum vini.</p>
          <p xml:id="ta-l4d39q1-d1e242">Ad quintum dicendum, quod infidelis cognoscens uxorem suam, non peccat, si propter
            bonum prolis, aut fidei qua tenetur uxori, debitum reddat, cum hoc sit actus justitiae
            et temperantiae, quae in delectabilibus tactus debitas circumstantias servat; sicut non
            peccat faciens alios actus politicarum virtutum. Nec dicitur omnis vita infidelium
            peccatum, quia quolibet actu peccent; sed quia per id quod agunt, a servitute peccati
            non possunt liberari.</p>

        </div>
        <div xml:id="ta-l4d39q1-Dd1e246" type="articulus">
          <head xml:id="ta-l4d39q1-Hd1e248">Articulus 3</head>

          <head xml:id="ta-l4d39q1-Hd1e251" type="question-title">Utrum conjux conversus ad fidem possit manere cum uxore
            infideli nolente converti</head>

          <p xml:id="ta-l4d39q1-d1e254">Ad tertium sic proceditur. Videtur quod conjux conversus ad fidem non possit commanere
            cum uxore infideli nolente converti, cum qua in infidelitate contraxerat. Ubi enim est
            idem periculum, debet eadem cautela adhiberi. Sed propter periculum subversionis fidei
            prohibetur ne fidelis cum infideli contrahat. Cum ergo idem periculum sit, si fidelis
            commaneat cum infideli, cum qua prius contraxerat, et adhuc majus, quia neophiti
            facilius pervertuntur quam illi qui sunt nutriti in fide; videtur quod fidelis post
            conversionem non possit commanere cum uxore infideli.</p>
          <p xml:id="ta-l4d39q1-d1e257">Praeterea, causa 28, qu. 1, dicitur: <quote xml:id="ta-l4d39q1-Qd1e259">non potest infidelis in ejus conjunctione
              permanere quae jam in Christianam translata est fidem</quote>. Ergo fidelis habet
            necesse uxorem infidelem dimittere.</p>
          <p xml:id="ta-l4d39q1-d1e263">Praeterea, matrimonium quod inter fideles contrahitur, est perfectius quam illud quod
            contrahitur inter infideles. Sed si fideles contrahant in gradu prohibito ab Ecclesia,
            dissolvitur eorum matrimonium. Ergo et infidelium; et ita vir fidelis non potest
            commanere cum uxore infideli, ad minus quando cum ea in infidelitate contraxit in gradu
            prohibito.</p>
          <p xml:id="ta-l4d39q1-d1e267">Praeterea, aliquis infidelis habet quandoque plures uxores secundum ritum suae legis.
            Si ergo potest commanere cum illis cum quibus in infidelitate contraxit, videtur quod
            possit etiam post conversionem plures uxores retinere.</p>
          <p xml:id="ta-l4d39q1-d1e270">Praeterea, potest contingere quod repudiata una uxore aliam duxerit, et in illo
            matrimonio existens convertatur. Ergo videtur quod saltem in hoc casu non possit cum
            uxore quam de novo habet, commanere.</p>
          <p xml:id="ta-l4d39q1-d1e273">Sed contra est quod apostolus, 1 Corinth. 7, consulit quod commaneant.</p>
          <p xml:id="ta-l4d39q1-d1e276">Praeterea, nullum impedimentum superveniens matrimonio, tollit ipsum. Sed matrimonium
            erat verum, cum uterque infidelis erat. Ergo quando alter convertitur, non dirimitur
            matrimonium per hoc; et ita videtur quod possint licite commanere.</p>
          <p xml:id="ta-l4d39q1-d1e279">Respondeo dicendum, quod fides ejus qui est in matrimonio, non solvit, sed perficit
            matrimonium. Unde cum inter infideles sit verum matrimonium, ut ex dictis patet, per hoc
            quod alter convertitur ad fidem, non ex hoc ipso vinculum matrimonii solvitur; sed
            aliquando, vinculo matrimonii manente, solvitur matrimonium quantum ad cohabitationem et
            debiti solutionem; in quo pari passu currunt infidelitas et adulterium, quia utrumque
            est contra bonum prolis. Unde sicut se habet in potestate dimittendi adulteram vel
            commanendi cum ea; ita se habet in potestate dimittendi infidelem vel commanendi cum ea.
            Potest enim vir innocens libere cum adultera commanere spe correctionis; non autem si in
            adulterii peccato fuerit obstinata, ne videatur patronus turpitudinis, ut supra, dist.
            35, qu. 1, art. 2, dictum est, quamvis etiam cum spe correctionis possit eam libere
            dimittere. Similiter fidelis conversus potest cum infideli manere cum spe conversionis
            si eam in infidelitate obstinatam non viderit, et bene facit commanendo; tamen non
            tenetur; et de hoc est consilium apostoli.</p>
          <p xml:id="ta-l4d39q1-d1e282">Ad primum ergo dicendum, quod facilius impeditur aliquid fiendum quam destruatur quod
            rite factum est; et ideo multa sunt quae impediunt matrimonium contrahendum, si
            praecedant, quae tamen ipsum non possunt dissolvere, si sequantur; sicut de affinitate
            patet; et similiter dicendum est de disparitate cultus.</p>
          <p xml:id="ta-l4d39q1-d1e286">Ad secundum dicendum, quod in primitiva Ecclesia tempore apostolorum passim
            convertebantur ad fidem et Judaei et gentiles; et ideo tunc vir fidelis poterat habere
            probabilem spem de conversione uxoris, etiam si conversionem non promitteret. Postmodum
            autem, tempore procedente, Judaei sunt magis obstinati, et gentes adhuc intrabant ad
            fidem; sicut tempore martyrum, et temporibus Constantini imperatoris, et circa tempora
            illa; et ideo tunc non erat tutum fideli cum uxore infideli Judaea cohabitare; nec erat
            spes de conversione ejus, sicut erat spes de conversione uxoris gentilis; et ideo tunc
            fidelis conversus poterat cohabitare cum gentili, sed non cum Judaea, nisi conversionem
            promitteret; et secundum hoc loquitur decretum illud. Sed nunc pari passu ambulant
            utrique, scilicet gentiles et Judaei, quia utrique obstinati sunt; et ideo nisi uxor
            infidelis converti velit, non permittitur ei cohabitare, sive sit gentilis, sive
            Judaea.</p>
          <p xml:id="ta-l4d39q1-d1e289">Ad tertium dicendum, quod infideles non baptizati non sunt astricti statutis Ecclesiae,
            sed sunt astricti statutis juris divini; et ideo si contraxerint aliqui infideles in
            gradibus secundum legem divinam prohibitis, Levit. 18, sive uterque, sive alter ad fidem
            convertatur, non possunt in tali matrimonio commanere; si autem contraxerint in gradibus
            prohibitis per statutum Ecclesiae, possunt commanere, si uterque convertatur, vel si uno
            converso spes sit de conversione alterius.</p>
          <p xml:id="ta-l4d39q1-d1e292">Ad quartum dicendum, quod habere plures uxores est contra legem naturae, ut supra,
            dist. 33, qu. 1, art. 1, dictum est, cui etiam infideles sunt astricti; et ideo non est
            verum matrimonium infidelis, nisi cum illa cum qua primo contraxit. Unde si ipse cum
            omnibus suis uxoribus convertatur, potest cum prima cohabitare, et alias debet abjicere.
            Si autem prima converti noluerit, et aliqua aliarum convertatur, idem jus habet
            contrahendi cum illa de novo, quod cum alia haberet; de quo post dicetur.</p>
          <p xml:id="ta-l4d39q1-d1e295">Ad quintum dicendum, quod repudium uxoris, ut supra, dist. 33, dictum est, est contra
            legem naturae; unde non licet infideli uxorem repudiare. Et ideo si convertatur postquam
            una repudiata alteram duxit, idem judicium est de hoc, et de illo qui plures uxores
            habebat; quia tenetur primam quam repudiaverat, accipere, si converti voluerit, et aliam
            abjicere.</p>

        </div>
        <div xml:id="ta-l4d39q1-Dd1e300" type="articulus">
          <head xml:id="ta-l4d39q1-Hd1e302">Articulus 4</head>

          <head xml:id="ta-l4d39q1-Hd1e305" type="question-title">Utrum fidelis conversus possit uxorem infidelem dimittere,
            volentem cohabitare sine contumelia creatoris</head>

          <p xml:id="ta-l4d39q1-d1e308">Ad quartum sic proceditur. Videtur quod fidelis conversus non possit uxorem infidelem
            dimittere, volentem cohabitare sine contumelia creatoris. Majus enim est vinculum viri
            ad mulierem quam servi ad dominum. Sed servus conversus non absolvitur a vinculo
            servitutis, ut patet 1 Cor. 7, et 1 Timoth. 6. Ergo et vir fidelis non potest uxorem
            infidelem dimittere.</p>
          <p xml:id="ta-l4d39q1-d1e311">Praeterea, nullus potest alteri praejudicium facere sine ejus consensu. Sed uxor
            infidelis habebat jus in corpore viri infidelis. Si ergo per hoc quod vir ad fidem
            convertitur, mulier praejudicium pati posset, ut libere dimitteretur; non posset vir
            converti ad fidem sine consensu uxoris, sicut nec potest ordinari, aut vovere
            continentiam, sine consensu uxoris.</p>
          <p xml:id="ta-l4d39q1-d1e314">Praeterea, si aliquis contrahat cum ancilla scienter, sive sit servus sive liber, non
            potest propter diversam conditionem ipsam dimittere. Cum ergo vir quando contraxit cum
            infideli, sciverit eam esse infidelem; videtur a simili quod non possit eam propter
            infidelitatem dimittere.</p>
          <p xml:id="ta-l4d39q1-d1e318">Praeterea, pater tenetur ex debito procurare salutem prolis. Sed si discederet ab uxore
            infideli, filii communes matri remanerent, quia partus sequitur ventrem; et sic essent
            in periculo salutis. Ergo non potest uxorem infidelem licite dimittere.</p>
          <p xml:id="ta-l4d39q1-d1e321">Praeterea, adulter non potest adulteram dimittere, etiam postquam de adulterio
            poenitentiam egit. Ergo, si sit idem judicium de adultero et infideli; nec infidelis
            infidelem, etiam postquam ad fidem conversus est.</p>
          <p xml:id="ta-l4d39q1-d1e324">Sed contra est quod apostolus dicit, 1 Cor. 7.</p>
          <p xml:id="ta-l4d39q1-d1e327">Praeterea, adulterium spirituale est gravius quam carnale. Sed propter carnale
            adulterium vir potest uxorem relinquere quantum ad cohabitationem. Ergo multo fortius
            propter infidelitatem, quae est adulterium spirituale.</p>
          <p xml:id="ta-l4d39q1-d1e330">Respondeo dicendum, quod homini secundum aliam et aliam vitam diversa competunt et
            expediunt; et ideo qui moritur priori vitae, non tenetur ad illa ad quae in priori vita
            tenebatur; et inde est quod ille qui in vita saeculari existens, aliqua vovit, non
            tenetur illa, quando mundo moritur vitam religiosam assumens, perficere. Ille autem qui
            ad Baptismum accedit, regeneratur in Christo, et priori vitae moritur, cum generatio
            unius sit corruptio alterius; et ideo liberatur ab obligatione qua uxori tenebatur
            reddere debitum, et ei cohabitare non tenetur quando converti non vult, quamvis in
            aliquo casu libere id posset facere, ut dictum est; sicut et religiosus libere perficere
            potest vota quae in saeculo fecit, si non sunt contra religionem suam, quamvis ad ea non
            teneatur, ut dictum est in praecedenti dist.</p>
          <p xml:id="ta-l4d39q1-d1e333">Ad primum ergo dicendum, quod servire non est aliquid incompetens Christianae
            religionis perfectioni, quae maxime humilitatem profitetur; sed obligatio matrimonii
            aliquid derogat perfectioni Christianae, cujus vitae summum statum continentes
            possident; et ideo non est simile de utroque. Et praeterea unus conjugum non obligatur
            alteri quasi possessio ejus, sicut domino servus, sed per modum societatis cujusdam,
            quae non congrue est fidelis ad infidelem, ut patet 1 Corinth. 7; et ideo non est simile
            de servo et conjuge.</p>
          <p xml:id="ta-l4d39q1-d1e337">Ad secundum dicendum, quod uxor non habebat jus in corpore viri nisi quamdiu in vita
            illa manebat in qua contraxerat; quia etiam mortuo viro uxor soluta est a lege viri, ut
            patet Rom. 7; et ideo, si postquam vir mutat vitam moriens priori vitae, ab ea discedat,
            nullum fit ei praejudicium. Transiens autem ad religionem, moritur tantum spirituali
            morte, non autem corporali; et ideo, si matrimonium sit consummatum, non potest vir sine
            consensu uxoris ad religionem transire; potest autem ante copulam carnalem, quando est
            tantum copula spiritualis. Sed ille qui ad Baptismum accedit, corporaliter etiam,
            Christo consepelitur in mortem; et ideo a debito reddendo absolvitur etiam post
            matrimonium consummatum. Vel dicendum, quod ex culpa sua uxor praejudicium patitur, quae
            converti contemnit.</p>
          <p xml:id="ta-l4d39q1-d1e340">Ad tertium dicendum, quod disparitas cultus facit personam simpliciter illegitimam; non
            autem conditio servitutis, sed solum quando est ignorata; et ideo non est similis ratio
            de infideli et ancilla.</p>
          <p xml:id="ta-l4d39q1-d1e343">Ad quartum dicendum, quod proles aut pervenit ad perfectam aetatem, et tunc poterit
            libere sequi patrem fidelem, vel matrem infidelem; vel est in minori aetate constituta;
            et tunc debet dari fideli, non obstante quod indiget matris obsequio ad educationem.</p>
          <p xml:id="ta-l4d39q1-d1e346">Ad quintum dicendum, quod adulter per poenitentiam non transit ad aliam vitam, sicut
            infidelis per Baptismum; et ideo non est similis ratio.</p>

        </div>
        <div xml:id="ta-l4d39q1-Dd1e350" type="articulus">
          <head xml:id="ta-l4d39q1-Hd1e352">Articulus 5</head>

          <head xml:id="ta-l4d39q1-Hd1e355" type="question-title">Utrum fidelis discedens ab uxore infideli possit aliam ducere
            in uxorem</head>

          <p xml:id="ta-l4d39q1-d1e358">Ad quintum sic proceditur. Videtur quod fidelis discedens ab uxore infideli, non possit
            aliam ducere in uxorem. Quia insolubilitas matrimonii est de ratione ipsius, cum
            repudium uxoris sit contra legem naturae, ut supra, distinc. 33, qu. 1, art. 1, dictum
            est. Sed inter infideles erat verum matrimonium. Ergo nullo modo potest illud
            matrimonium solvi. Sed manente vinculo matrimonii ad unam, non potest aliquis cum alia
            contrahere. Ergo fidelis discedens non potest cum alia contrahere.</p>
          <p xml:id="ta-l4d39q1-d1e361">Praeterea, crimen superveniens matrimonio non solvit matrimonium. Sed si mulier velit
            cohabitare sine contumelia creatoris, non est solutum vinculum matrimonii; quia vir non
            potest aliam ducere. Ergo peccatum uxoris quae non vult cohabitare sine contumelia
            creatoris, non solvit matrimonium, ut possit libere vir aliam uxorem ducere.</p>
          <p xml:id="ta-l4d39q1-d1e364">Praeterea, vir et uxor sunt pares in vinculo matrimonii. Cum ergo uxori infideli non
            liceat vivente viro alium virum ducere, videtur quod nec fideli liceat.</p>
          <p xml:id="ta-l4d39q1-d1e368">Praeterea, favorabilius est continentiae votum quam matrimonii contractus. Sed viro
            fideli uxoris infidelis non licet, ut videtur, votum continentiae emittere: quia tunc
            uxor fraudaretur matrimonio, si postmodum converteretur. Ergo multo minus licet ei
            matrimonium contrahere cum alia.</p>
          <p xml:id="ta-l4d39q1-d1e371">Praeterea, filius qui remanet in infidelitate, patre converso, amittit jus paternae
            hereditatis; et tamen si postea convertitur, redditur ei sua hereditas, etiam si alius
            in possessionem intravit. Ergo videtur a simili, quod si uxor fidelis postea
            convertatur, sibi sit reddendus vir suus, etiam si cum alia contraxerit; quod non posset
            esse, si secundum matrimonium esset verum. Ergo non potest contrahi cum alia.</p>
          <p xml:id="ta-l4d39q1-d1e374">Sed contra, matrimonium non est ratum sine sacramento Baptismi. Sed quod non est ratum,
            potest dissolvi. Ergo matrimonium in infidelitate contractum potest dissolvi; et ita
            soluto matrimoniali vinculo, licet viro alteram ducere uxorem.</p>
          <p xml:id="ta-l4d39q1-d1e377">Praeterea, vir non debet cohabitare uxori infideli nolenti cohabitare sine contumelia
            creatoris. Si ergo non liceret ei aliam ducere, cogeretur continentiam servare; quod
            videtur inconveniens; quia sic ex conversione sua incommodum reportaret.</p>
          <p xml:id="ta-l4d39q1-d1e380">Respondeo dicendum, quod quando alter conjugum ad fidem convertitur, altero in
            infidelitate remanente, distinguendum est. Quia si infidelis vult cohabitare sine
            contumelia creatoris, vel sine hoc quod ad infidelitatem inducat, potest fidelis libere
            discedere; sed discedens non potest alteri nubere. Si autem infidelis non velit
            cohabitare sine contumelia creatoris in verba blasphemiae prorumpens, et nomen Christi
            audire nolens; tunc si ad infidelitatem detrahere nitatur, vir fidelis discedens potest
            alteri per matrimonium copulari.</p>
          <p xml:id="ta-l4d39q1-d1e383">Ad primum ergo dicendum, quod matrimonium infidelium imperfectum est, ut dictum est
            art. 2 hujus quaest. Sed matrimonium fidelium est perfectum, et ita est firmius. Semper
            autem firmius vinculum solvit minus firmum, si sit ei contrarium; et ideo matrimonium
            quod post in fide Christi contrahitur, solvit matrimonium quod prius in infidelitate
            contractum erat; unde matrimonium infidelium non est omnino firmum et ratum; sed
            ratificatur postmodum per fidem Christi.</p>
          <p xml:id="ta-l4d39q1-d1e387">Ad secundum dicendum, quod crimen uxoris nolentis cohabitare sine contumelia creatoris
            absolvit virum a servitute qua tenebatur uxori, ut non posset ea vivente aliam ducere;
            sed nondum solvit matrimonium: quia si blasphema illa converteretur antequam ille aliud
            matrimonium contraheret, redderetur ei vir suus: sed solvitur per matrimonium sequens,
            ad quod pervenire non posset vir fidelis non solutus a servitute uxoris per culpam
            ejus.</p>
          <p xml:id="ta-l4d39q1-d1e390">Ad tertium dicendum, quod postquam fidelis contraxit, solutum est vinculum matrimonii
            ex utraque parte: quia matrimonium non claudicat quantum ad vinculum, sed quandoque
            claudicat quantum ad effectum. Unde in poenam uxoris infidelis ei indicitur quod non
            possit cum alio contrahere, magis quam ex virtute matrimonii praecedentis. Sed si postea
            convertatur, potest ei concedi dispensative ut alteri nubat, si vir ejus aliam uxorem
            duxit.</p>
          <p xml:id="ta-l4d39q1-d1e393">Ad quartum dicendum, quod si post conversionem viri sit aliqua probabilis spes de
            conversione uxoris, non debet votum continentiae vir emittere, nec ad aliud matrimonium
            transire: quia difficilius converteretur uxor, viro suo sciens se privatam. Si autem non
            sit spes de conversione, potest ad sacros ordines vel ad religionem accedere, prius
            requisita uxore quod convertatur; et tunc, si postquam vir sacros ordines accepit, uxor
            convertatur, non est sibi vir suus reddendus: sed debet sibi imputare in poenam tardae
            conversionis quod viro suo privatur.</p>
          <p xml:id="ta-l4d39q1-d1e396">Ad quintum dicendum, quod vinculum paternitatis non solvitur per disparem cultum, sicut
            vinculum matrimonii; et ideo non est simile de hereditate et uxore.</p>

        </div>
        <div xml:id="ta-l4d39q1-Dd1e400" type="articulus">
          <head xml:id="ta-l4d39q1-Hd1e402">Articulus 6</head>

          <head xml:id="ta-l4d39q1-Hd1e405" type="question-title">Utrum alia vitia solvant matrimonium, sicut infidelitas</head>

          <p xml:id="ta-l4d39q1-d1e408">Ad sextum sic proceditur. Videtur quod alia vitia solvant matrimonium, sicut et
            infidelitas. Adulterium enim directius videtur esse contra matrimonium quam infidelitas.
            Sed infidelitas in aliquo casu solvit matrimonium, ut liceat ad aliud matrimonium
            transire. Ergo et adulterium idem facit.</p>
          <p xml:id="ta-l4d39q1-d1e411">Praeterea, sicut infidelitas est fornicatio spiritualis, ita etiam quodlibet peccatum.
            Si ergo propter hoc infidelitas matrimonium solvit, quia est fornicatio spiritualis,
            quodlibet aliud peccatum matrimonium solvit pari ratione.</p>
          <p xml:id="ta-l4d39q1-d1e414">Praeterea, Matth. 5, 30, dicitur: <quote xml:id="ta-l4d39q1-Qd1e416" source="http://scta.info/resource/mt5_30">si dextera manus tua scandalizat te, abscinde
              eam, et projice abs te</quote>; et dicit Glossa quod in manu et in dextero oculo
            possunt accipi fratres, uxor, propinqui, et filii. Sed per quodlibet peccatum
            efficiuntur nobis impedimento. Ergo propter quodlibet peccatum potest dissolvi
            matrimonium.</p>
          <p xml:id="ta-l4d39q1-d1e421">Praeterea, avaritia idolatria est, ut dicitur Ephes. 5. Sed propter idolatriam potest
            mulier dimitti. Ergo pari ratione propter avaritiam, et ita propter alia peccata, quae
            sunt majora quam avaritia.</p>
          <p xml:id="ta-l4d39q1-d1e424">Praeterea, Magister hoc expresse dicit in littera.</p>
          <p xml:id="ta-l4d39q1-d1e427">Sed contra est quod dicitur Matth. 5, 31: <quote xml:id="ta-l4d39q1-Qd1e429" source="http://scta.info/resource/mt5_31">qui dimiserit uxorem, excepta causa
              fornicationis, moechatur</quote>.</p>
          <p xml:id="ta-l4d39q1-d1e433">Praeterea, secundum hoc tota die fierent divortia, cum raro inveniatur matrimonium in
            quo conjugum alter in peccatum non labatur.</p>
          <p xml:id="ta-l4d39q1-d1e436">Respondeo dicendum, quod fornicatio corporalis et infidelitas specialem habent
            contrarietatem ad bona matrimonii, ut ex dictis patere potest, unde specialiter habent
            vim separandi matrimonia. Sed tamen intelligendum, quod matrimonium dupliciter solvitur.
            Uno modo quantum ad vinculum; et sic non potest solvi postquam matrimonium est
            ratificatum, neque per infidelitatem neque per adulterium; sed si non est ratificatum,
            solvitur vinculum permanente infidelitate in altero conjugum, si alter conversus ad
            fidem ad aliud conjugium transeat; non autem solvitur vinculum praedictum per
            adulterium; alias infidelis libere posset dare libellum repudii uxori adulterae, et ea
            dimissa alteram ducere; quod falsum est. Alio modo solvitur matrimonium quantum ad
            actum; et sic solvi potest tam per infidelitatem quam per fornicationem corporalem, ut
            supra, dist. 35, dictum est; sed propter alia peccata non potest solvi matrimonium,
            etiam quantum ad actum, nisi forte ad tempus vir se velit subtrahere a consortio uxoris
            ad castigationem ejus, subtrahendo ei praesentiae suae solatium.</p>
          <p xml:id="ta-l4d39q1-d1e439">Ad primum ergo dicendum, quod quamvis adulterium magis directe opponatur matrimonio,
            inquantum est in officium naturae, quam infidelitas; tamen e converso est secundum quod
            matrimonium est sacramentum Ecclesiae, ex quo habet perfectam firmitatem, inquantum
            significat indivisibilem conjunctionem Christi et Ecclesiae; et ideo matrimonium quod
            non est ratum, magis potest solvi quantum ad vinculum per infidelitatem quam per
            adulterium.</p>
          <p xml:id="ta-l4d39q1-d1e443">Ad secundum dicendum, quod prima conjunctio animae ad Deum est per fidem; et ideo per
            eam anima quasi desponsatur Deo, ut patet Oseae 2, 20: <quote xml:id="ta-l4d39q1-Qd1e445">sponsabo te mihi in
              fide</quote>; unde in sacra Scriptura specialiter per fornicationem idolatria et
            infidelitas designantur; sed alia peccata magis remota significatione dicuntur
            spirituales fornicationes.</p>
          <p xml:id="ta-l4d39q1-d1e449">Ad tertium dicendum, quod hoc intelligendum est quando mulier praestat magnam
            occasionem ruinae viro suo, ut vir probabiliter sibi de periculo timeat: tunc enim vir
            potest se subtrahere ab ejus conversatione, ut dictum est.</p>
          <p xml:id="ta-l4d39q1-d1e452">Ad quartum dicendum, quod avaritia dicitur idolatria per quamdam similitudinem
            servitutis, quia tam avarus quam idolatra potius servit creaturae quam creatori; non
            autem per similitudinem infidelitatis; quia corruptio infidelitatis est in intellectu,
            sed avaritiae in affectu.</p>
          <p xml:id="ta-l4d39q1-d1e455">Ad quintum dicendum, quod verba Magistri sunt accipienda de sponsalibus: quia propter
            crimen superveniens sponsalia solvi possunt. Vel si loquamur de matrimonio,
            intelligendum est de separatione a communi conversatione ad tempus, ut dictum est, vel
            quando uxor non vult cohabitare nisi sub conditione peccandi, ut cum dicit: non ero uxor
            tua, nisi mihi de latrocinio divitias congreges etc., tunc enim potius debet eam
            dimittere quam latrocinia exercere.</p>
        </div>
        <div xml:id="ta-l4d39q1-Dd1e459">
          <head xml:id="ta-l4d39q1-Hd1e461">Expositio textus</head>
          <p xml:id="ta-l4d39q1-d1e464"><quote xml:id="ta-l4d39q1-Qd1e465">Et alienigenam</quote>, idest haereticam. Crimen haeresis impedit matrimonium
            semper contrahendum; sed non dirimit contractum, nisi sit talis haeretica quae Baptismi
            sacramentum non acceperit, aut non in forma Ecclesiae fuerit baptizata. <quote xml:id="ta-l4d39q1-Qd1e468">Si ambo
              crediderunt, per agnitionem Dei confirmatur conjugium</quote>. Sed contra. Si mulier
            ante conversionem fuerit fornicata, tenebitur eam vir recipere, etiam si converti
            voluerit, ut videtur. Et dicendum, quod si mulier conversa repetat virum suum conversum,
            vir non potest excipere contra eam de fornicatione prius commissa, si ipse occasionem
            fornicationi dedit; puta, si noluit cohabitare ei volenti cohabitare sine contumelia
            creatoris; alias potest excipere; et tamen ratificatur matrimonium, ita quod ulterius
            non possit solvi quantum ad vinculum, ut viro liceat aliam uxorem ducere, quamvis possit
            solvi quantum ad actum.</p>
        </div>
      </div>
    </body>
  </text>
</TEI>