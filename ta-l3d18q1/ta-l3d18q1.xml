<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber III, Distinctio 18, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Liber III, Distinctio 18, Quaestio 1</title>
          <date when="2016-03-12">March 12, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-12">March 12, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="H" n="harv245" xml:base="http://iiif.lib.harvard.edu/manifests/drs:51994085/canvas/">Cambridge, Mass.,
            Harvard University, Houghton Library, MS Lat 245</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        
        <cb ed="#H" n="65ra"/>
      </div>
    </front>
    <body>
      <div xml:id="ta-l3d18q1">
        <head xml:id="ta-l3d18q1-Hd1e97">Quaestio 1</head>
        <div xml:id="ta-l3d18q1-Dd1e100">
          <head xml:id="ta-l3d18q1-Hd1e102">Prooemium</head>
          <p xml:id="ta-l3d18q1-d1e105">Postquam determinavit <name ref="#Lombard">Magister</name> de voluntate Christi, quae
            est principium merendi, hic determinat de merito ipsius. Dividitur autem haec pars in
            duas: primo determinat de merito ipsius Christi secundum quod ordinatur ad consecutionem
            boni; secundo secundum quod ordinatur ad remotionem mali, dist. 19, ibi: <quote xml:id="ta-l3d18q1-Qd1e110">nunc
              igitur quaeramus, quomodo per mortem ipsius a Diabolo et a peccato et a poena redempti
              sumus</quote>. Prima adhuc dividitur in duas: primo determinat de merito Christi,
            secundum quod sibi aliquid meruit; secundo de merito ipsius pro ut nobis meruit, ibi:
              <quote xml:id="ta-l3d18q1-Qd1e113">ad quid ergo pati voluit?</quote> Prima in duas: primo ostendit quid sibi
            meruit; secundo inquirit, utrum hoc sine merito habere potuisset, ibi: <quote xml:id="ta-l3d18q1-Qd1e116">si vero
              quaeritur, utrum Christus</quote> et cetera. Prima in duas: primo ostendit quid sibi
            meruit in seipso; secundo quid meruit in aliis, ibi: <quote xml:id="ta-l3d18q1-Qd1e119">nec tantum gloriam
              impassibilitatis et immortalitatis meruit, sed etiam meruit donari sibi nomen quod est
              super omne nomen</quote>. Prima in duas: primo ostendit quomodo Christus sibi meruit
            glorificationem corporis, et impassibilitatem animae et corporis in instanti suae
            conceptionis; secundo ostendit quomodo hoc meruit per passionem, ibi: <quote xml:id="ta-l3d18q1-Qd1e123">nec solum
              hoc meruit Christus</quote>. Circa primum duo facit: primo determinat veritatem;
            secundo movet quamdam dubitationem, ibi: <quote xml:id="ta-l3d18q1-Qd1e126">utrum autem anima sit facta
              impassibilis, quando caro facta est immortalis (...) de auctoritate certum nobis non
              est. Ad quid igitur voluit pati et mori?</quote> Hic ostendit quid nobis meruit per
            passionem; circa quod duo facit: primo enumerat utilitates quae nobis ex passione
            Christi proveniunt; secundo prosequitur unam, quae pertinet ad consecutionem boni, ibi:
              <quote xml:id="ta-l3d18q1-Qd1e129">decreverat Deus in mysterio</quote>. Hic quaeruntur sex: 1 utrum in Christo sit
            aliqua operatio praeter divinam; 2 utrum per illam potuit mereri; 3 utrum ab instanti
            conceptionis meruit; 4 quid sibi meruit; 5 utrum per passionem mereri potuit; 6 utrum
            nobis meruit apertionem januae.</p>
        </div>
        <div xml:id="ta-l3d18q1-Dd1e134" type="articulus">
          <head xml:id="ta-l3d18q1-Hd1e136">Articulus 1</head>
          <head xml:id="ta-l3d18q1-Hd1e139" type="question-title">Utrum in Christo sit aliqua operatio praeter divinam</head>
          <p xml:id="ta-l3d18q1-d1e142">Ad primum sic proceditur. Videtur quod in Christo sit tantum una actio. Dionysius enim
            actionem Christi nominat theandricam, idest deivirilem. Hoc autem non diversas actiones,
            sed unam significat. Ergo in Christo est tantum una actio divinitatis et
            humanitatis.</p>
          <p xml:id="ta-l3d18q1-d1e145">Praeterea, actiones, ut dicit philosophus, suppositorum singularium sunt. Sed in
            Christo est tantum unum suppositum. Ergo tantum una actio.</p>
          <p xml:id="ta-l3d18q1-d1e148">Praeterea, cujus est esse, ejus est agere. Sed in Christo propter unitatem hypostasis
            est tantum unum esse. Ergo tantum una actio.</p>
          <p xml:id="ta-l3d18q1-d1e152">Praeterea, instrumenti et principalis agentis est tantum una actio. Sed, sicut dicit
            Damascenus, caro est instrumentum divinitatis. Ergo est una actio Christi secundum
            divinitatem et humanitatem.</p>
          <p xml:id="ta-l3d18q1-d1e155">Praeterea, ubi est idem activum, est eadem actio: quia actiones diversificantur penes
            terminos. Sed in Christo est idem opus operatum divinitatis et humanitatis: sicut
            mundatio leprosi, quem divinitas tactu corporali mundavit, ut dicitur Matth. 8. Ergo in
            ipso est tantum una actio.</p>
          <p xml:id="ta-l3d18q1-d1e158">Sed contra, sicut se habet unitas actionis ad unitatem naturae, ita pluralitas ad
            pluralitatem. Sed in divinis personis propter unitatem naturae est una actio. Ergo et in
            persona Christi propter diversitatem naturarum est diversa actio.</p>
          <p xml:id="ta-l3d18q1-d1e161">Praeterea, magis distant divina natura et humana in Christo, quam diversae potentiae
            animae in Christo. Sed diversarum potentiarum in Christo sunt diversae actiones. Ergo
            multo fortius duarum naturarum sunt diversae actiones.</p>
          <p xml:id="ta-l3d18q1-d1e164">Praeterea, actio divinae naturae est ipsa divina essentia, et est aeterna. Actio autem
            humanae naturae in ipso est accidens, et aliquid tempore mensuratum. Ergo sunt duae
            actiones in Christo.</p>
          <p xml:id="ta-l3d18q1-d1e167">Respondeo dicendum, quod quidam negaverunt in Christo duas esse actiones; et ad hoc
            ponendum diversi diversis rationibus moti sunt. Quidam enim Eutychiani dicebant in
            Christo unam tantum naturam esse, compositam ex divina et humana; et ideo sequebatur
            quod etiam Christus haberet unam tantum actionem compositam. Sed ex hoc sequitur quod
            sua actio non fuerit neque divina neque humana, neque nobis neque patri conformis; et
            ita frustratur opus redemptionis, ad quod exigitur divina actio, et humana. Unde hoc est
            haereticum, sicut et primum, ut dicitur dist., 5, qu. 1, art. 1. Alii vero negaverunt
            duas actiones in Christo, dicentes in comparatione ad divinam, humanam operationem non
            esse dicendam actionem, sed potius passionem: quod refellit Damascenus. Quia si
            propterea humana operatio Christi non est dicenda actio, quia divina est actio, eadem
            ratione quia natura divina est bona, natura humana non esset bona: non enim oportet, si
            divina natura excedit humanam in bonitate, quod propter hoc humana sit mala aut non
            bona. Alii vero viderunt quod actio dependet a natura, quae est principium actionis, et
            a persona quae agit; ideo voluerunt in Christo non esse dicendum unam actionem, ne
            unitatem naturae ponere videantur; similiter nec esse plures, ne videantur ponere
            personarum pluralitatem. Sed ex hoc sequitur, ut dicit Damascenus, quod Christus non sit
            neque unius neque duarum naturarum, quod est absurdum. Et dicendum propter hoc, quod
            simpliciter in Christo oportet concedere duas actiones: quia ad diversitatem causarum
            sequitur diversitas in effectibus. Causa autem actionis est species, ut dicitur in 3
            Physic.: quia unumquodque agit ratione alicujus formae quam habet; et ideo ubi sunt
            diversae formae, sunt etiam diversae actiones; sicut ignis desiccat et calefacit per
            caliditatem et siccitatem; et homo audit et videt per visum et auditum. Et similiter
            Christus ratione diversarum naturarum habet diversas actiones.</p>
          <p xml:id="ta-l3d18q1-d1e171">Ad primum ergo dicendum, quod actionem Christi dicit Dionysius deivirilem, non quia sit
            simpliciter una actio deitatis et humanitatis in Christo; sed quia actiones duarum
            naturarum quantum ad tria uniuntur. Primo quantum ad ipsum suppositum agens actionem
            divinam et humanam, quod est unum. Secundo quantum ad unum effectum, qui dicitur opus
            operatum, vel <quote xml:id="ta-l3d18q1-Qd1e173">apotelesma</quote> secundum Damascenum, sicut mundatio leprosi.
            Tertio quantum ad hoc quod humana actio ipsius Christi participabat aliquid de
            perfectione divinae naturae, sicut intellectus ejus aliis eminentius intelligebat ex
            virtute divini intellectus sibi in persona conjuncti; quamvis divina actio in nullo
            infirmaretur ex consortio humanae.</p>
          <p xml:id="ta-l3d18q1-d1e177">Ad secundum dicendum, quod quamvis agere sit suppositi, tamen forma sive natura est
            principium vel causa agendi in supposito, sicut et aliarum proprietatum in supposito
            existentium; unde sicut idem suppositum est subjectum diversarum proprietatum propter
            diversa ejus principia causantia illas proprietates; ita idem suppositum habet diversas
            actiones propter diversas formas sive naturas.</p>
          <p xml:id="ta-l3d18q1-d1e180">Ad tertium dicendum, quod unitas rei consequitur esse suum: unde eodem modo praedicatur
            de re ens, et unum, quod convertitur cum ente. Non autem ex actione sua habet res
            unitatem: et ideo non potest esse quod sit suppositum unum, et esse ejus non sit unum;
            potest autem esse quod sit suppositum unum, et actio ejus non sit una.</p>
          <p xml:id="ta-l3d18q1-d1e183">Ad quartum dicendum, quod non potest esse eadem actio numero per essentiam, principalis
            agentis et instrumenti, quia idem accidens non est in diversis subjectis; sed dicitur
            una secundum quid, inquantum scilicet instrumentum non agit nisi motum a principali
            agente, et agit in virtute principalis agentis: et hoc modo in ipsa actione humanitatis
            Christi est aliqua virtus, inquantum ipsa humanitas est instrumentum deitatis.</p>
          <p xml:id="ta-l3d18q1-d1e186">Ad quintum dicendum, quod actionis unitas non solum dependet ex termino, sed etiam ex
            multis aliis causis; et ideo non oportet, si sit idem activum, quod sit eadem actio.
            Contingit autem quod idem activum ex diversis actionibus causatur quadrupliciter. Uno
            modo quando unus agens non est sufficiens ad complendum effectum, sed multi simul; sicut
            multi simul trahunt navem, quam nullus per se trahere posset; et tunc omnes illi sunt
            quasi unus agens non simpliciter, sed unitate aggregationis; et similiter actio eorum
            non est una simpliciter, sed quasi una congregata ex multis. Alio modo quando unus agens
            potest perficere effectum, sed non simul una operatione, sed multis operationibus
            successivis; sicut est in generatione habituum acquisitorum; et tunc ultima complens
            effectum agit in virtute omnium praecedentium disponentium ad illum effectum. Et his
            duobus modis non fuerunt in Christo plures actiones ad unum effectum. Tertio modo quando
            effectus non est unus simpliciter, sed unus subjecto, sicut vulnus adustum, et ideo
            actiones causantes sunt diversae simpliciter, conveniunt tamen in supposito, scilicet
            incisio et adustio; et a diversis formis per essentiam causantur, scilicet ab acumine
            ferri, et a caliditate. Quarto modo, quando duae actiones sunt diversorum agentium
            ordinatorum, quorum unum movet aliud, et unum est instrumentum alterius. Et hi duo
            ultimi modi sunt in Christo, secundum quod diversae ejus actiones ad idem opus operatum
            terminabantur.</p>
        </div>
        <div xml:id="ta-l3d18q1-Dd1e190" type="articulus">
          <head xml:id="ta-l3d18q1-Hd1e192">Articulus 2</head>
          <head xml:id="ta-l3d18q1-Hd1e195" type="question-title">Utrum Christus potuerit mereri</head>
          <p xml:id="ta-l3d18q1-d1e198">Ad secundum sic proceditur. Videtur quod Christus non meruerit. Christus enim semper
            fuit comprehensor. Sed comprehensoris qui est in termino, non est mereri: quia meritum
            est via ad terminum. Ergo Christus non meruit.</p>
          <p xml:id="ta-l3d18q1-d1e201">Praeterea, non potest esse idem meritum et praemium, sicut nec causa et causatum. Sed
            actus caritatis perfectae est praemium, quia est ipsa fruitio. Ergo cum in Christo
            fuerit caritas consummata, per ipsam mereri non potuit; et ita nullo modo merebatur, cum
            omnis meriti principium sit caritas.</p>
          <p xml:id="ta-l3d18q1-d1e204">Praeterea, anima Christi a principio suae conceptionis fuit beata, sicut modo est. Sed
            modo non meretur. Ergo nec unquam mereri potuit.</p>
          <p xml:id="ta-l3d18q1-d1e208">Praeterea, quicumque meretur, merendo proficit quantum ad illud quod est merendi
            principium: quia caritas per meritum augetur. Sed Christi caritas augeri non potuit, nec
            ipse in spiritualibus bonis proficere. Ergo ipse non merebatur.</p>
          <p xml:id="ta-l3d18q1-d1e211">Praeterea, naturalibus non meremur, propter hoc quod sunt determinata ad unum. Sed
            liberum arbitrium in Christo erat determinatum ad bonum. Ergo ipse per liberum arbitrium
            mereri non potuit; et ita nullo modo, cum omne meritum sit ex libero arbitrio.</p>
          <p xml:id="ta-l3d18q1-d1e214">Praeterea, nullus meretur id quod suum est: et propter hoc apud homines filii non
            merentur a patribus, sed servi, quia ea quae patris sunt, hereditario jure competunt
            filio. Sed omnia quae patris sunt, Christi sunt, ut dicitur Matth. 12, et Joan. 16. Ergo
            ipse apud patrem non merebatur.</p>
          <p xml:id="ta-l3d18q1-d1e217">Praeterea, nullus meretur a seipso. Sed quicumque meretur, meretur aliquid a filio Dei.
            Cum ergo Christus sit filius Dei, ipse nullo modo mereri poterat.</p>
          <p xml:id="ta-l3d18q1-d1e220">Sed contra, super illud Psal. 15: <quote xml:id="ta-l3d18q1-Qd1e222">conserva me domine, quoniam speravi in
              te</quote>, Glossa: <quote xml:id="ta-l3d18q1-Qd1e225">ecce meritum quo servari debet</quote>; et loquitur de
            Christo. Ergo Christus aliquid meruit.</p>
          <p xml:id="ta-l3d18q1-d1e229">Praeterea, omnis viator habens caritatem meretur. Sed Christus fuit hujusmodi.
            Ergo.</p>
          <p xml:id="ta-l3d18q1-d1e233">Praeterea, ubicumque est difficultas in operatione virtutum, ibi est meritum. Sed
            Christus habuit difficultatem in operibus virtuosis, non quidem ex parte animae, sed ex
            parte corporis, quod affligebatur. Ergo ipse merebatur.</p>
          <p xml:id="ta-l3d18q1-d1e236">Respondeo dicendum, quod in justitia duae personae requiruntur, scilicet faciens
            justitiam, et patiens justitiam. Facientis autem justitiam, reddere unicuique quod suum
            est, actio est propria; patientis autem justitiam actio propria est facere sibi debitum
            quod est ei per justitiam reddendum: et hoc proprie mereri est; unde et id quod secundum
            justitiam redditur, merces dicitur. Sed quia justitia reddit unicuique quod ei debetur
            et in bonis et in malis; bona autem simpliciter sunt ea quae ad vitam aeternam
            pertinent, et mala simpliciter ea quae ad miseriam aeternam pertinent; inde est quod
            secundum theologos meritum proprie dicitur respectu horum; quamvis magis proprie
            respectu bonorum dicatur meritum, demeritum vero respectu malorum. Ad hoc igitur quod
            aliquis mereatur, tria necessaria sunt: scilicet agens qui meretur, actio per quam
            meretur, et merces quam meretur. Et ideo ad meritum tria requiruntur. Primum est
            secundum comparationem merentis ad mercedem, ut scilicet ille qui meretur, sit in statu
            acquirendi mercedem: et propter hoc illi qui sunt omnino in termino, nihil merentur,
            quia nihil acquirere possunt. Secundum est ex comparatione agentis ad actionem, ut
            scilicet sit dominus suae actionis: alias per actionem suam non dignificatur ad aliquid
            habendum, nec laudatur; et ideo ea quae agunt per necessitatem naturae, vel etiam per
            violentiam, non merentur. Tertium est secundum comparationem actionis ad mercedem, ut
            scilicet aequiparetur mercedi: non quidem secundum aequalitatem quantitatis, quia hoc
            requiritur in justitia commutativa, quae consistit in emptionibus et venditionibus; sed
            secundum aequalitatem proportionis, quae requiritur in justitia distributiva, secundum
            quam Deus aeterna praemia partitur. Actio autem proportionata ad vitam aeternam est
            actio ex caritate facta: et ideo per eam ex condigno meretur quis ea quae ad vitam
            aeternam pertinent: opera autem bona quae non sunt ex caritate facta, deficiunt ab ista
            proportione; et ideo per ea ex condigno non meretur quis vitam aeternam, sed improprie
            dicitur aliquis mereri, secundum quod habent aliquam similitudinem cum operatione
            informata a caritate. Et si quidem sit similitudo illa in substantia actus et in
            intentione, ut cum aliquis existens in mortali peccato dat eleemosynam propter Deum;
            dicitur meritum congrui: si vero sit, similitudo in substantia actus, et non in
            intentione; sic dicitur meritum interpretatum, sicut cum quis dat pauperi eleemosynam
            propter inanem gloriam. Et haec tria in Christo reperiuntur: ipse enim quamvis quantum
            ad aliquid in termino perfectionis fuerit, scilicet quantum ad operationes animae,
            quibus erat beatus et comprehensor; tamen quantum ad aliquid defectum patiebatur eorum
            quae ad gloriam pertinent, inquantum scilicet erat passibilis anima et corpore, et
            inquantum erat corpore mortalis: et ideo secundum hoc erat viator in statu acquirendi.
            Similiter et omnis actus ejus informatus erat caritate: et iterum actus sui dominus erat
            per libertatem voluntatis; et ideo omni actu suo meruit.</p>
          <p xml:id="ta-l3d18q1-d1e239">Ad primum ergo dicendum, quod quamvis esset comprehensor quantum ad aliquid, erat etiam
            viator quantum ad aliquid; et sic mereri potuit.</p>
          <p xml:id="ta-l3d18q1-d1e242">Ad secundum dicendum, quod idem non potest esse meritum et praemium respectu ejusdem et
            secundum idem; unde ipse motus caritatis hominis Christi, in quo consistit praemium ejus
            quantum ad beatitudinem animae, potest esse meritum respectu beatitudinis corporis: quod
            in aliis beatis non contingit, quia non sunt in statu acquirendi secundum aliquid sui:
            et ideo nec sibi nec aliis merentur: quia quod impetrant modo nobis, contingit ex hoc
            quod prius dum viverent, meruerunt ut hoc impetrarent.</p>
          <p xml:id="ta-l3d18q1-d1e245">Ad tertium dicendum, quod Christus est modo tantum comprehensor; tunc autem erat et
            viator et comprehensor: et ideo tunc mereri potuit, nunc autem non.</p>
          <p xml:id="ta-l3d18q1-d1e248">Ad quartum dicendum, quod ille qui meretur, non oportet quod proficiat quantum ad
            rationem merendi: hoc enim accidit sibi ex hoc quod radix merendi, scilicet caritas, non
            est in ipsius merito: sed oportet quod omnis qui meretur, proficiat quantum ad mercedem
            quam meretur, ut scilicet eam sibi debitam faciat vel simpliciter, vel quantum ad
            aliquem modum quo sibi prius debita non erat.</p>
          <p xml:id="ta-l3d18q1-d1e252">Ad quintum dicendum, quod liberum arbitrium Christi non erat determinatum ad unum
            secundum numerum, sed ad unum secundum genus, scilicet ad bonum, quia in malum non
            potest; sed tamen hoc potest facere et non facere; et hoc non excludit libertatem
            arbitrii, quia posse peccare non est libertas arbitrii nec pars libertatis, ut dicit
            Anselmus. Et haec quidem determinatio ex perfectione liberi arbitrii contingit secundum
            quod per habitum gratiae et gloriae terminatur in eo ad quod est naturaliter ordinatum,
            scilicet in bono: quia liberum arbitrium, quamvis in nobis se habeat ad bonum et ad
            malum, non tamen est propter malum, sed propter bonum. Vel dicendum, quod si etiam esset
            determinatum ad unum numero, sicut ad diligendum Deum (quod non facere non potest),
            tamen ex hoc non amittit libertatem, aut rationem laudis sive meriti: quia in illud non
            coacte, sed sponte tendit; et ita est actus sui dominus.</p>
          <p xml:id="ta-l3d18q1-d1e255">Ad sextum dicendum, quod Christus non meretur secundum divinitatem, secundum quam habet
            quod omnia sunt sua; sed meretur secundum humanitatem, ex qua non habet quod omnia sunt
            sua.</p>
          <p xml:id="ta-l3d18q1-d1e258">Et per hoc patet solutio ad septimum: quia a filio Dei meremur ratione divinitatis
            suae, ex qua parte ipse non merebatur.</p>
        </div>
        <div xml:id="ta-l3d18q1-Dd1e262" type="articulus">
          <head xml:id="ta-l3d18q1-Hd1e264">Articulus 3</head>
          <head xml:id="ta-l3d18q1-Hd1e267" type="question-title">Utrum Christus ab instanti suae conceptionis potuerit
            mereri</head>
          <p xml:id="ta-l3d18q1-d1e270">Ad tertium sic proceditur. Videtur quod Christus non potuerit mereri in instanti suae
            conceptionis. Nullus enim meretur nisi agendo. Sed prius est esse rei quam ejus agere.
            Ergo in primo instanti conceptionis quando Christus primo habuit esse secundum humanam
            naturam, non potuit mereri.</p>
          <p xml:id="ta-l3d18q1-d1e273">Praeterea, opus meritorium cum deliberatione est, cum sit ex electione liberi arbitrii,
            quae sequitur consilium. Sed deliberatio, cum sit quidam motus, requirit tempus. Ergo in
            primo instanti conceptionis mereri non potuit.</p>
          <p xml:id="ta-l3d18q1-d1e276">Praeterea, quidquid Christus habuit in primo instanti suae conceptionis, habuit ab
            alio, non a se. Sed meriti sui ipse causa fuit. Igitur in primo instanti conceptionis
            non meruit.</p>
          <p xml:id="ta-l3d18q1-d1e280">Praeterea, sicut meritum est per liberum arbitrium, ita et peccatum. Sed Diabolus non
            potuit peccare in primo instanti suae creationis. Ergo nec anima Christi in primo
            instanti creationis suae potuit mereri. Sed primum instans conceptionis fuit primum
            instans creationis animae. Ergo in illo instanti mereri non potuit.</p>
          <p xml:id="ta-l3d18q1-d1e283">Praeterea, Christus quantum ad corpus, in pueritia erat similis aliis pueris. Sed alii
            pueri propter imbecillitatem organorum corporalium non habent perfectam imaginationem,
            nec usum liberi arbitrii. Per consequens ergo nec Christus: et ita tunc, ut videtur,
            mereri non potuit.</p>
          <p xml:id="ta-l3d18q1-d1e286">Sed contra, Christus in primo instanti suae conceptionis fuit vir. Hierem. 31, 22:
              <quote xml:id="ta-l3d18q1-Qd1e288">novum faciet dominus super terram: femina circumdabit virum</quote>. Sed
            perfecti viri est mereri. Ergo Christus in primo instanti suae conceptionis potuit
            mereri.</p>
          <p xml:id="ta-l3d18q1-d1e292">Praeterea, perfectior est anima perfecta prima et secunda perfectione, quam perfecta
            solum perfectione prima. Sed Christo non accrevit aliqua spiritualis perfectio. Ergo cum
            operatio sit perfectio secunda, et habitus perfectio prima; quandocumque habuit habitum
            virtutis, habuit actum ejus. Sed actu virtutis merebatur. Ergo Christus in instanti
            conceptionis merebatur.</p>
          <p xml:id="ta-l3d18q1-d1e295">Respondeo dicendum, quod Christo debemus attribuere secundum animam, omnem perfectionem
            spiritualem quae sibi potest attribui; unde, cum possibile sit ipsum in primo instanti
            suae conceptionis actum meritorium perfecisse, dicendum est, Christum in primo instanti
            suae conceptionis meruisse. Quod enim aliqua res in primo instanti in quo est non possit
            suam actionem habere, non potest contingere nisi tribus modis. Primo ex hoc quod deest
            sibi aliqua perfectio quae requiritur ad agendum; sicut catulus in primo instanti suae
            nativitatis non potest videre, quia non habet organum videndi completum. Alio modo
            propter aliquod impediens extrinsecum; sicut aqua generata in aliquo loco concluso
            impeditur ut non possit proprio motu moveri. Tertio ex natura operationis quae
            successionem habet; et tunc in primo instanti quo res est, incipit illam actionem, non
            tamen illa actio est in illo instanti, sed in tempore; sicut patet quod primum instans
            in quo ignis est ignis, quod est ultimum instans suae generationis, est primum instans
            motus sui sursum; sed tamen motus ejus non est in illo instanti, quia motus
            successivorum est. Constat autem quod in Christo non deficiebat aliqua perfectio ex
            parte ipsius agentis, quae est necessaria ad meritorium actum; et iterum nihil erat quod
            impedire posset; ipse etiam motus caritatis, quo movebatur, indivisibilis erat, non
            successivus; et ideo in ipso instanti conceptionis mereri potuit. Quidam autem dicunt,
            quod in ipso instanti conceptionis non meruit quantum ad usum virtutum; sed solum habuit
            meritum in radice, scilicet in habitu caritatis et aliarum virtutum ex quibus dignus
            fuit gloria; sed quantum ad usum virtutum non meruit in ipso instanti, sed post ipsum
            instans. Et ad hoc moventur rationibus inductis in objiciendo. Sed prima opinio magis
            mihi placet, et secundum eam respondendum est ad argumenta in contrarium facta.</p>
          <p xml:id="ta-l3d18q1-d1e298">Ad primum ergo dicendum, quod esse est prius quam agere natura, non tempore de
            necessitate.</p>
          <p xml:id="ta-l3d18q1-d1e302">Ad secundum dicendum, quod deliberatio et consilium, ut dicit philosophus, non sunt de
            his quae sunt ad finem, quando non est certum quae expediant ad finem intentum. In ipsa
            autem intentione finis aliquis meretur; unde non exigitur deliberatio ad meritum, etiam
            in aliis hominibus, quantum ad appetitum finis. Et praeterea in Christo non exigebatur
            deliberatio etiam quantum ad ea quae sunt ad finem, quia de his certus erat.</p>
          <p xml:id="ta-l3d18q1-d1e305">Ad tertium dicendum, quod illud quod Christus habuit in primo instanti suae
            conceptionis, scilicet meritum, et ab alio habuit, inquantum scilicet exigitur gratia,
            et a seipso habuit, inquantum meritum procedit ex libero arbitrio. Non enim semper
            necessarium est ut causa causatum praecedat tempore, sed quandoque sufficit quod
            praecedat natura.</p>
          <p xml:id="ta-l3d18q1-d1e308">Ad quartum dicendum, quod motus voluntatis in finem bonum, est sibi naturalis; unde in
            primo instanti creationis suae potest habere motum in bonum finem, quia ad finem
            naturaliter desideratum appetendum non indigemus deliberatione; et in hoc potest esse
            meritum. Sed peccatum contingit ex hoc quod voluntas movetur in aliquid quod non
            competit fini naturaliter desiderato; unde oportet quod contingat ex falsa collatione
            illius ad finem: et ideo requiritur ad peccatum collatio ejus quod habet apparentem
            bonitatem ad id quod est per se bonum naturaliter desideratum. Unde in primo instanti
            creationis non potest mens peccare.</p>
          <p xml:id="ta-l3d18q1-d1e311">Ad quintum dicendum, quod Christus non habebat a sensibus acceptam scientiam, sed
            infusam; et ita habitus scientiae perfectae poterat esse etiam cum infirmitate
            organorum; et iterum dictum est, quod infirmitas corporis in ipso non refundebatur in
            mentem, sicut nec mentis gloria corporis infirmitatem tollebat: et ideo imperfectio
            organorum corporalium, usum rationis non tollebat in ipso.</p>
        </div>
        <div xml:id="ta-l3d18q1-Dd1e316" type="articulus">
          <head xml:id="ta-l3d18q1-Hd1e318">Articulus 4</head>
          <head xml:id="ta-l3d18q1-Hd1e321" type="question-title">Utrum Christus meruit sibi immortalitatem</head>
          <div xml:id="ta-l3d18q1-Dd1e324">
            <head xml:id="ta-l3d18q1-Hd1e326">Quaestiuncula 1</head>
            <p xml:id="ta-l3d18q1-d1e329">Ad quartum sic proceditur. Videtur quod Christus non meruerit sibi immortalitatem
              corporis. Mereri enim est extranei, cui non debetur merces nisi per meritum; sicut et
              adoptari est extranei, cui non debetur hereditas nisi per adoptionem. Sed Christus ad
              bona patris, quae sunt sua, non dicitur adoptari quasi extraneus. Ergo eadem ratione
              nec immortalitatem, vel aliquid hujusmodi, meruit.</p>
            <p xml:id="ta-l3d18q1-d1e332">Praeterea, praemium est dignius merito. Sed bonus motus animae Christi quo merebatur,
              est dignior quolibet corporali. Ergo non merebatur immortalitatem corporis.</p>
            <p xml:id="ta-l3d18q1-d1e335">Praeterea, Christus non erat debitor mortis: quia non habebat peccatum, quod mortis
              debitores facit. Ergo cum nullus mereatur illud malum evitare cujus non est debitor,
              videtur quod ipse immortalitatem non meruit.</p>
            <p xml:id="ta-l3d18q1-d1e338">Sed contra est quod in littera dicitur, quod claritas corporis est praemium
              humiliationis. Sed immortalitas corporis ad claritatem corporis pertinet. Ergo etiam
              immortalitatem meruit.</p>
            <p xml:id="ta-l3d18q1-d1e342">Praeterea, bona gloriae nulla creatura habet sine merito. Sed immortalitas pertinet
              ad gloriam. Ergo ipsam Christus meruit.</p>
          </div>
          <div xml:id="ta-l3d18q1-Dd1e346">
            <head xml:id="ta-l3d18q1-Hd1e348">Quaestiuncula 2</head>
            <p xml:id="ta-l3d18q1-d1e351">Ulterius. Videtur quod impassibilitatem animae Christus non meruerit. Id enim quod
              nobis est naturale, non meremur. Sed anima secundum suam naturam est impassibilis.
              Ergo impassibilitatem non meruit.</p>
            <p xml:id="ta-l3d18q1-d1e354">Praeterea, omne quod inest alicui per accidens, ex hoc ipso quod accidens removetur,
              ei non inest. Sed anima patitur, sicut et movetur, per accidens, scilicet per corpus.
              Ergo ex hoc ipso quod separatur a corpore, fit impassibilis. Sed Christus non meruit
              animam a corpore separari: quia meritum mortis peccatum est, ut dicitur Rom. 6. Ergo
              non meruit impassibilitatem animae.</p>
            <p xml:id="ta-l3d18q1-d1e357">Praeterea, impassibilitas animae pertinet ad beatitudinem animae, sicut
              impassibilitas corporis ad beatitudinem corporis. Sed anima Christi a principio fuit
              beata. Ergo impassibilitatem animae non meruit.</p>
            <p xml:id="ta-l3d18q1-d1e360">Sed contra, anima Christi post resurrectionem fuit impassibilis. Sed ante fuit
              passibilis. Ergo sicut gloriam resurrectionis, ita et animae impassibilitatem
              meruit.</p>
            <p xml:id="ta-l3d18q1-d1e364">Praeterea, animae damnatorum sunt passibiles, quia impassibilitatem non meruerunt.
              Ergo cum anima Christi non fuerit passibilis post resurrectionem, videtur quod
              impassibilitatem meruerit.</p>
          </div>
          <div xml:id="ta-l3d18q1-Dd1e368">
            <head xml:id="ta-l3d18q1-Hd1e370">Quaestiuncula 3</head>
            <p xml:id="ta-l3d18q1-d1e373">Ulterius. Videtur quod non meruerit exaltationem. Quia ex hoc ipso quod humana natura
              assumpta fuit, exaltata est, et nomen divinitatis sibi debetur. Sed assumptionem non
              meruit, ut supra, dist. 4, dictum est. Ergo nec exaltationem.</p>
            <p xml:id="ta-l3d18q1-d1e376">Praeterea, nomen quod est super omne nomen, est nomen in quo flectitur omne genu. Sed
              hoc est nomen Jesus, ut dicitur Philip. 2. Cum ergo hoc nomen non meruerit, sed ante
              conceptionem sibi impositum fuerit; videtur quod non meruerit nomen quod est super
              omne nomen.</p>
            <p xml:id="ta-l3d18q1-d1e379">Si dicatur, quod meruit quantum ad manifestationem; contra. Hoc etiam ante manifestum
              erat; unde Daemones ante eum confessi fuerunt, et pueri et prophetae praedixerunt.
              Ergo hoc ipse non meruit.</p>
            <p xml:id="ta-l3d18q1-d1e382">Praeterea, meritum ordinatur ad praemium. Sed facere aliquid propter aestimationem
              hominum pertinet ad vanam gloriam, quae in ipso non fuit. Ergo exaltationem quantum ad
              manifestationem hominum non meruit.</p>
            <p xml:id="ta-l3d18q1-d1e386">Sed contra, <ref xml:id="ta-l3d18q1-Rd1e388"><title ref="#lc">Luc.</title> 14, 2:</ref>
              <quote xml:id="ta-l3d18q1-Qd1e393" source="http://scta.info/resource/lc14_2">qui se humiliat, exaltabitur</quote>. Sed Christus se humiliavit.
              Ergo exaltari meruit.</p>
            <p xml:id="ta-l3d18q1-d1e397">Praeterea, ipse fecit se dignum tali exaltatione quae est in manifestatione ad
              homines per ea quae gessit. Ergo meruit ipse hanc exaltationem.</p>
          </div>
          <div xml:id="ta-l3d18q1-Dd1e402">
            <head xml:id="ta-l3d18q1-Hd1e404">Quaestiuncula 4</head>
            <p xml:id="ta-l3d18q1-d1e407">Ulterius. Videtur quod etiam praemium substantiale animae, scilicet fruitionem
              divinam, ipse meruit. Majoris enim meriti majus est praemium. Sed meritum Christi fuit
              majus omnium sanctorum meritis. Ergo et major fuit merces quam meruit. Nihil autem
              majus cadit sub merito quam fruitio Dei, quam sancti merentur. Ergo ipse etiam meruit
              ipsam.</p>
            <p xml:id="ta-l3d18q1-d1e410">Praeterea, gloriosius est aliquid per seipsum habere quam ab alio habere omnia. Sed
              quod quis meretur, quodammodo habet per seipsum. Cum igitur Christus fruitionem
              divinam gloriosissime habuerit, videtur quod eam meruerit.</p>
            <p xml:id="ta-l3d18q1-d1e413">Praeterea, secundum illos qui ponunt Angelos in solis naturalibus creatos, simul in
              eis fuit meritum et praemium. Sed nihil prohibet Christum meruisse fruitionem divinam,
              nisi quia ab initio suae conceptionis eam habuit. Ergo videtur quod in ipso instanti
              suae conceptionis mereri potuerit ut simul in eo esset meritum et praemium.</p>
            <p xml:id="ta-l3d18q1-d1e416">Sed contra, nullus meretur secundum quod est comprehensor. Sed Christus quantum ad
              fruitionem erat comprehensor. Ergo nunquam fruitionem meruit.</p>
            <p xml:id="ta-l3d18q1-d1e420">Praeterea, ex hoc ipso quod intellectus ejus erat Deo conjunctus in persona, sibi
              debebatur fruitio. Sed unionem non meruit. Ergo nec fruitionem.</p>
          </div>
          <div xml:id="ta-l3d18q1-Dd1e424">
            <head xml:id="ta-l3d18q1-Hd1e426">Quaestiuncula 1</head>
            <p xml:id="ta-l3d18q1-d1e429">Respondeo dicendum ad primam quaestionem, quod, sicut praedictum est, meritum
              secundum se, est operatio ejus qui justitiam patitur, secundum quam facit suum id quod
              sibi reddendum est. Non autem datur aliquid alicui qui habet illud eo modo quo habet,
              nec aliquis facit suum quod suum est eo modo quo suum est; unde ad meritum, secundum
              quod theologi de ipso loquuntur, in ordine ad ea quae sunt bona simpliciter, quatuor
              requiruntur quantum ad id quod aliquis mereri dicitur. Primum est quod illud sit de
              pertinentibus ad beatitudinem. Secundum est quod illud sit non habitum quod per
              meritum acquiritur reddendum justitia mediante. Tertium est quod illud sit non debitum
              quod merendo quis sibi debitum facit. Quartum, quod id quod quis mereri dicitur,
              sequatur ad minus ordine naturae ad ipsum meritum: et ideo gratia quae est merendi
              principium, et alia naturalia quae exiguntur ad meritum, sub merito non cadunt. Haec
              autem quatuor in Christi immortalitate inveniuntur. Quia est de his quae pertinent ad
              beatitudinem corporis. Item non fuit ab eo semper habitum, quia a principio mortale
              corpus assumpsit. Item non fuit sibi debitum ratione naturae, quamvis esset sibi
              debitum ratione personae. Item immortalitas non exigitur ad merendum. Et propter hoc
              immortalitatem meruit.</p>
            <p xml:id="ta-l3d18q1-d1e432">Ad primum ergo dicendum, quod quamvis immortalitas, et omnia alia bona quae sunt in
              potestate patris, essent in potestate filii quantum ad divinam personam, non tamen
              ratione humanae naturae; unde nos merendo facimus nobis debitum de eo quod non erat
              debitum neque naturae neque personae; Christus autem fecit merendo debitum naturae de
              non debito naturae, quamvis esset debitum personae. Nec est simile de adoptione: quia
              adoptio respicit personam, sicut et filiatio; meritum autem in operatione consistit,
              quae variatur secundum varietatem naturae, ut prius dictum est.</p>
            <p xml:id="ta-l3d18q1-d1e435">Ad secundum dicendum, quod quamvis actus mentis, quo Christus merebatur, sit
              simpliciter melius quam immortalitas corporis; tamen illa est melior quantum ad
              statum, inquantum scilicet pertinet ad statum beatitudinis; actus vero mentis,
              secundum quod in eo consistit meritum, pertinet ad statum viatoris. Vel dicendum, quod
              hoc habet veritatem in praemio substantiali animae, et non in aliis.</p>
            <p xml:id="ta-l3d18q1-d1e438">Ad tertium dicendum, quod Christus quamvis non haberet necessitatem moriendi ex
              peccato, habebat tamen ex principiis naturalibus, ut supra, dist. 16, qu. 1, art. 2
              dictum est; et ideo humanae naturae in Christo immortalitas non erat debita. Vel
              dicendum, quod privatio culpae quamvis auferat meritum mortis, non tamen dat
              immortalitatem qua impossibile est mori, qualis est immortalitas quam meruit Christus;
              sicut patet in Adam quantum ad primum statum, in quo non erat praedicta
              immortalitas.</p>
          </div>
          <div xml:id="ta-l3d18q1-Dd1e442">
            <head xml:id="ta-l3d18q1-Hd1e444">Quaestiuncula 2</head>
            <p xml:id="ta-l3d18q1-d1e447">Ad secundam quaestionem dicendum, quod anima dupliciter dicitur passibilis. Uno modo
              secundum justitiam divinam, sicut patitur in Inferno ab igne corporali; et hic est
              communis animae et omni spiritui creato in suis tantum naturalibus considerato. Alio
              modo dicitur anima passibilis secundum naturam; et hoc vel per accidens ex passione
              corporis, ut supra, dist. 15, qu. 2, art. 3, dictum est, quod laesio corporis ad
              animam pertingit quodammodo, inquantum est forma ejus; vel per operationem propriam;
              sive illa sit communis animae et corpori, sicut in delectationibus et tristitiis, quae
              sunt secundum partem sensitivam; sive sit propria ipsi animae, sicut in
              delectationibus et tristitiis intellectivae partis. Quia autem anima secundum suam
              naturam est forma corporis, formae autem est ut sit materiae proportionata; ideo in
              ipsa natura animae etiam sine corpore existentis, est ut sit nata pati ad passionem
              corporis, quamvis non patiatur actu sine corpore quantum ad illas passiones quae
              naturaliter ei inesse possunt vel ex corpore vel cum corpore. Haec autem aptitudo non
              tollitur per id per quod natura per gratiam reformatur: quamvis enim homo reformetur
              quantum ad actus personales per gratiam, non tamen reformatur quantum ad naturam nisi
              per gloriam, quae omnes defectus naturae tollit: cujus signum est quod reformati per
              gratiam, in actu naturali defectum patiuntur, quia in originali peccato generant. Unde
              oportet quod istam aptitudinem naturalem ab anima habitus gloriae tollat, per quem
              anima perficitur non solum in potentiis quantum ad actus personales, sed inquantum est
              natura quaedam: unde ex ipsa glorificata in corpus gloria transfunditur. Per habitum
              etiam gloriae excluditur et tristitia intellectivae partis, et iterum possibilitas
              peccandi, per quam est possibilitas ad passionem ex justitia divina. Unde constat quod
              impassibilitas animae ad gloriam pertinet; et quod Christus gloriam animae, inquantum
              est natura corporis, non habuit a principio suae conceptionis, quia corpus passibile
              fuit: quamvis haberet animam gloriosam quantum ad operationes quibus Deo fruebatur.
              Ideo sicut meruit immortalitatem corporis, ita etiam meruit impassibilitatem
              animae.</p>
            <p xml:id="ta-l3d18q1-d1e450">Ad primum ergo dicendum, quod anima secundum suam naturam est impassibilis, ut pati
              non possit, quantum ad passiones proprie dictas de quibus loquimur, sine corpore; est
              tamen secundum naturam suam passibilis, idest potens pati has passiones in corpore, et
              per corpus. Unde haec determinatio per naturam potest determinare passibilitatem vel
              quantum ad potentiam, et sic falsa est propositio; vel quantum ad actum; et sic vera
              est, quia passibile est potens pati.</p>
            <p xml:id="ta-l3d18q1-d1e453">Ad secundum dicendum, quod quamvis per accidens inesset animae passio, non tamen per
              accidens aptitudo ad patiendum simul cum corpore: et ideo quamvis ea separata a
              corpore, tollatur passio secundum actum, non tamen tollitur aptitudo patiendi. Unde si
              iterum corpori uniretur, non faceret conjunctum sibi corpus impassibile, sed in eo per
              accidens pateretur, sicut et prius, nisi quando glorificata est: tunc enim si corpori
              unitur, corpus impassibile facit.</p>
            <p xml:id="ta-l3d18q1-d1e456">Ad tertium dicendum, quod impassibilitas animae pertinet ad beatitudinem animae,
              inquantum natura et forma corporis: et talem beatitudinem anima Christi non habuit a
              principio suae conceptionis, sed beatitudinem quae consistit in actu fruitionis.</p>
          </div>
          <div xml:id="ta-l3d18q1-Dd1e460">
            <head xml:id="ta-l3d18q1-Hd1e462">Quaestiuncula 3</head>
            <p xml:id="ta-l3d18q1-d1e465">Ad tertiam quaestionem dicendum, quod, sicut dicit philosophus in 1 Ethic., in
              felicitate aliquid invenitur essentiale ipsius, sicut virtutes quae faciunt
              operationem perfectam; aliquid autem quod facit ad bene esse felicitatis, sicut
              divitiae, et amici, et hujusmodi. Similiter dico, quod aliqua sunt quae sunt de
              substantia beatitudinis, sicut dotes animae et corporis; aliquid autem quod est de
              bene esse ipsius, sicut manifestatio beatitudinis ad alios, in quo etiam gloria
              consistit, quia gloria est clara cum laude notitia: Glossa Rom. ult.: sicut etiam
              philosophus dicit, quod de bene esse ipsius felicitatis est ut felix etiam post mortem
              vivat in memoriis hominum. Quia ergo in Christo debuit esse completissima beatitudo,
              ideo non solum in seipso beatificatus est, sed ad perfectionem suae beatitudinis etiam
              sua beatitudo aliis ostensa fuit: et secundum hoc dicitur exaltationem meruisse: quae
              quidem exaltatio in tribus consistit; scilicet in notitia cordis, secundum quod
              dicitur accepisse nomen super omne nomen, quia nomen de re notitiam facit: item in
              reverentia corporis, quantum ad genuflexionem: item in confessione oris; et hoc est
              quod dicit apostolus: <quote xml:id="ta-l3d18q1-Qd1e467">et omnis lingua confiteatur quia dominus Jesus Christus
                in gloria est Dei patris</quote>.</p>
            <p xml:id="ta-l3d18q1-d1e471">Ad primum ergo dicendum, quod quamvis fuerit exaltatus ab initio suae conceptionis,
              non tamen sua exaltatio fuit tunc manifesta: et res in sacra Scriptura tunc fieri
              dicitur, quando innotescit.</p>
            <p xml:id="ta-l3d18q1-d1e474">Ad secundum dicendum, quod nomen super omne nomen dicitur esse vel quantum ad id a
              quo imponitur; et sic est nomen Jesus vel Christus, quia utrumque imponitur ex unione
              humanae naturae ad divinam: quia secundum hoc unctus dicitur quod Deo est unitus; et
              secundum hoc etiam a peccatis salvos facere potest: vel quantum ad id cui nomen
              imponitur; et sic hoc nomen Deus est super omne nomen, quia imponitur sibi secundum
              divinam naturam. Et haec omnia quamvis fuerint in eo secundum rei veritatem a
              principio conceptionis, non tamen erant in notitia hominum.</p>
            <p xml:id="ta-l3d18q1-d1e477">Ad tertium dicendum, quod ante resurrectionem erat quidem manifesta Christi exaltatio
              non omnibus, sed paucis: et quibusdam etiam non per certitudinem, sed per quamdam
              conjecturam, sicut Daemonibus, et aliquibus Judaeis: sed post resurrectionem suam
              altitudo illius toti mundo innotuit per certitudinem fidei.</p>
            <p xml:id="ta-l3d18q1-d1e481">Ad quartum dicendum, quod meritum non fit propter praemium, nisi ad quod ordinatur
              principaliter: hoc autem est illud quod est de substantia beatitudinis. Unde etiam
              quamvis honor civilis sit quo praemiatur virtus civilis; tamen cives propter illum
              honorem non operantur virtutis opera, sed propter bonum ipsius virtutis.</p>
          </div>
          <div xml:id="ta-l3d18q1-Dd1e485">
            <head xml:id="ta-l3d18q1-Hd1e487">Quaestiuncula 4</head>
            <p xml:id="ta-l3d18q1-d1e490">Ad quartam quaestionem dicendum, quod gloria animae consistit in hoc quod anima ipsi
              Deo unitur per visionem et amorem; et quia posterior unio praesupponit priorem, sicut
              hoc quod Deus est in sanctis per gratiam, praesupponit hoc quod in omnibus est per
              essentiam, praesentiam, et potentiam; ideo eadem ratione unio quae est in persona,
              quae est ultima et completissima, praesupponit omnem aliam unionem ad Deum: unde ex
              hoc ipso quod anima Christi erat Deo in persona conjuncta, debebatur sibi fruitionis
              unio, et non per operationem aliquam ei facta debita: et ideo, quia meritum consistit
              in operatione quae facit nobis aliquid debitum, Christus fruitionem non meruit. Secus
              autem est de gloria corporis: quia de gloria corporis non consistit in unione ad Deum;
              unde sine ea corpus divinitati unitum esse potuit, et fuit dispensative propter opus
              redemptionis implendum. Et propter hoc fruitionem, in qua consistit gloria animae,
              Christus semper habuit, et ipsam non meruit, sicut meruit gloriam corporis.</p>
            <p xml:id="ta-l3d18q1-d1e493">Ad primum ergo dicendum, quod hoc quod Christus sibi beatitudinem quae est in
              fruitione non meruit, non fuit ex insufficientia meriti, sed ex perfectione
              merentis.</p>
            <p xml:id="ta-l3d18q1-d1e496">Ad secundum dicendum, quod Christus magis habuit ex seipso quod ex unione habuit quam
              aliquis habeat id quod ex operatione acquirit: quia habuit illud naturaliter; et ideo
              etiam gloriosius habuit fruitionem quam aliquis alius.</p>
            <p xml:id="ta-l3d18q1-d1e499">Ad tertium dicendum, quod secundum illam opinionem, Angeli non semper habuerunt
              beatitudinem, nec iterum aliquid erat in eis unde eis deberetur; et ideo mereri
              potuerunt simul quando acceperunt gratiam, ut in 2 Lib., dist. 5, quaest. 2, art. 2,
              dictum est. Non est autem ita de Christo, qui semper beatus secundum animam fuit, et
              cui ex ipsa unione debebatur gloria.</p>
          </div>
        </div>
        <div xml:id="ta-l3d18q1-Dd1e504" type="articulus">
          <head xml:id="ta-l3d18q1-Hd1e506">Articulus 5</head>
          <head xml:id="ta-l3d18q1-Hd1e509" type="question-title">Utrum Christus meruerit sibi per passionem</head>
          <p xml:id="ta-l3d18q1-d1e512">Ad quintum sic proceditur. Videtur quod Christus per passionem non meruerit sibi.
            Mereri enim est aliquid sibi debitum facere. Sed qui sibi semel aliquid debitum fecit,
            puta emendo, non ulterius emit illud. Ergo et qui meruit aliquid semel, ulterius non
            potest mereri illud. Sed Christus ab instanti conceptionis meruit sibi ea quae dicta
            sunt. Ergo per passionem nihil sibi meruit.</p>
          <p xml:id="ta-l3d18q1-d1e515">Praeterea, meritum facit vel de non debito debitum, vel de debito magis debitum. Sed ea
            quae Christus meruit, non fuerunt sibi magis debita per passionem quam ante: quia per
            primum meritum fuerunt sibi facta sufficienter debita. Ergo per passionem sibi Christus
            nihil meruit.</p>
          <p xml:id="ta-l3d18q1-d1e518">Praeterea, passio in corpore Christi fuit. Sed meritum non est nisi in anima. Ergo per
            passionem Christus nihil sibi meruit.</p>
          <p xml:id="ta-l3d18q1-d1e522">Praeterea, meriti principium est in nobis: quia voluntarium est cujus principium est
            intra, ut dicitur in 3 Ethic. Sed principium passionis non est in patiente, sed in
            agente. Ergo Christus per passionem non meruit.</p>
          <p xml:id="ta-l3d18q1-d1e525">Praeterea, omne meritum consistit in caritate. Sed pati passiones laudabiliter, non est
            opus caritatis, sed patientiae, vel fortitudinis. Ergo Christus per passionem non
            meruit.</p>
          <p xml:id="ta-l3d18q1-d1e528">Sed contra est quod dicitur in littera, quod passio claritatis est meritum.</p>
          <p xml:id="ta-l3d18q1-d1e531">Praeterea, actibus virtutum meremur. Sed Christus est passus ex maxima caritate;
                <ref xml:id="ta-l3d18q1-Rd1e533"><title ref="#io">Joan.</title> 15, 13:</ref>
            <quote xml:id="ta-l3d18q1-Qd1e538" source="http://scta.info/resource/io15_13">majorem hac dilectionem nemo habet</quote>. Ergo ipse per suam
            passionem meruit.</p>
          <p xml:id="ta-l3d18q1-d1e542">Praeterea, passio sua major fuit aliorum sanctorum passionibus, ut supra, distinct. 15,
            qu. 2, art. 3, quaestiunc. 3, dictum est. Sed alii sancti suis passionibus meruerunt.
            Ergo et Christus per suam passionem meruit.</p>
          <p xml:id="ta-l3d18q1-d1e545">Respondeo dicendum, quod mereri, sicut dictum est, est facere aliquid sibi debitum. Hoc
            autem contingit tribus modis. Uno modo quando aliquis facit de non debito debitum; sicut
            aliquis primo motu caritatis meretur vitam aeternam, faciens eam debitam sibi, quae
            prius ei debita non erat. Alio modo quod erat minus debitum faciendo sibi magis debitum:
            quod contingit in eo in quo caritas augetur. Tertio contingit, quando aliquid quod est
            uno modo debitum sibi, facit alio modo debitum sibi; sicut puer baptizatus, cui debetur
            vita aeterna ex habitu gratiae in Baptismo infusae, quando usum liberi arbitrii habere
            incipit, facit sibi debitam eam ex actu. Primo igitur modo Christus meruit in primo
            instanti suae conceptionis claritatem corporis: quae quidem non erat ei debita neque ex
            conditione naturae in se consideratae, neque consequebatur ex necessitate unionis, sicut
            gloria fruitionis, ut dictum est. Secundo autem modo Christus mereri non potuit, quia
            caritas non est augmentata in Christo. Tertio modo meruit in omnibus actibus suis post
            primum instans suae conceptionis: quia fecit sibi debitum aliquibus actibus quod prius
            ex aliis actibus debebatur. Actus autem quo quis meretur, est ille cujus agens est
            dominus, ut supra dictum est, et qui est proportionatus mercedi. Est autem homo dominus
            suorum actuum per voluntatem; quam quia caritas perficit in ordine ad finem ultimum,
            ideo actum fini proportionatum facit, scilicet beatitudini quae proprie merces est
            nostrorum meritorum; et ideo omnis actus voluntarius caritate informatus, est
            meritorius. Cum igitur Christus passionem suam voluntarie sustinuerit (<quote xml:id="ta-l3d18q1-Qd1e547">oblatus
              enim est quia ipse voluit</quote>, Isai. 53), et voluntas ista caritate fuerit
            informata, non est dubium quod per suam passionem meruerit.</p>
          <p xml:id="ta-l3d18q1-d1e552">Ad primum ergo dicendum, quod emptio est principaliter propter habendam rem quae
            emitur: et ideo postquam semel empta est, ulterius non emitur: sed actio qua quis
            meretur non est principaliter propter praemium consequendum, sed propter bonum
            caritatis. Unde homo habens caritatem etiam operaretur, si nulla retributio sequeretur;
            unde etiam postquam meruit aliquid operatur; et id quod sibi primo uno modo debebatur,
            postea alio modo sibi debetur.</p>
          <p xml:id="ta-l3d18q1-d1e555">Ad secundum dicendum, quod non oportet quod faciat sibi magis debitum, quia hoc est
            secundum intensionem caritatis, quae est radix merendi; sed facit sibi pluribus modis
            debitum.</p>
          <p xml:id="ta-l3d18q1-d1e558">Ad tertium dicendum, quod quamvis passio sit in corpore, tamen voluntas acceptans
            passionem fuit in anima.</p>
          <p xml:id="ta-l3d18q1-d1e561">Ad quartum dicendum, quod passio, inquantum passio, non est meritoria, quia sic
            principium ejus est extra: sed est meritoria inquantum est acceptata per voluntatem: sic
            enim est voluntaria, et principium ejus est intra. Acceptatur autem passio a voluntate
            dupliciter: vel sicut voluntarium absolute, sicut in Christo, qui se voluntarie obtulit
            passioni, ut nostrae redemptionis opus expleretur: vel sicut voluntarium mixtum, sicut
            quando aliquis etsi vellet non pati, tamen magis vult sustinere passionem quam aliquid
            contra Deum faciat.</p>
          <p xml:id="ta-l3d18q1-d1e564">Ad quintum dicendum, quod quamvis meritum sit in caritate sicut in radice, non tamen
            meremur sola caritate, sed etiam aliis virtutibus, inquantum earum actus sunt a caritate
            imperati.</p>
        </div>
        <div xml:id="ta-l3d18q1-Dd1e568" type="articulus">
          <head xml:id="ta-l3d18q1-Hd1e570">Articulus 6</head>
          <head xml:id="ta-l3d18q1-Hd1e573" type="question-title">Utrum Christus potuerit nobis mereri</head>
          <div xml:id="ta-l3d18q1-Dd1e576">
            <head xml:id="ta-l3d18q1-Hd1e578">Quaestiuncula 1</head>
            <p xml:id="ta-l3d18q1-d1e581">Ad sextum sic proceditur. Videtur quod Christus nobis mereri non potuit. Sicut enim
              laus requirit voluntarium, ita et meritum. Sed propter hoc quod laus requirit
              voluntarium in laudato, ideo unus non laudatur propter actum alterius. Ergo similiter
              nec unus alteri mereri potest: et sic Christus nihil nobis meruit.</p>
            <p xml:id="ta-l3d18q1-d1e584">Praeterea, <ref xml:id="ta-l3d18q1-Rd1e586"><title ref="#ez">Ezech.</title> 18, 4,</ref> dicitur: <quote xml:id="ta-l3d18q1-Qd1e591" source="http://scta.info/resource/ez18_4">anima quae peccaverit, ipsa morietur</quote>. Ergo eadem ratione anima
              quae operatur, ipsa praemiabitur; et ita videtur quod Christus nobis mereri non
              potuit.</p>
            <p xml:id="ta-l3d18q1-d1e595">Praeterea, Christus non meruit secundum quod Deus, sed secundum quod homo habens
              caritatem. Sed unus habens caritatem non meretur alteri nisi ex congruo, quod non est
              per se loquendo meritum. Ergo et cetera.</p>
            <p xml:id="ta-l3d18q1-d1e598">Sed contra, Christus, secundum quod homo, est caput nostrum. Ergo nobis aliquid
              influit. Sed non nisi meritorie. Ergo Christus nobis aliquid meruit.</p>
            <p xml:id="ta-l3d18q1-d1e602">Praeterea, nullus pervenit ad gloriam sine merito. Sed pueri baptizati pervenient ad
              gloriam. Ergo cum non perveniant per meritum proprium, pervenient per meritum Christi;
              et ita Christus nobis aliquid meruit.</p>
          </div>
          <div xml:id="ta-l3d18q1-Dd1e606">
            <head xml:id="ta-l3d18q1-Hd1e608">Quaestiuncula 2</head>
            <p xml:id="ta-l3d18q1-d1e611">Ulterius. Videtur quod non meruit nobis januae apertionem. Quia Enoch et Elias ante
              Christi incarnationem in Paradisum introierunt. Ergo ante Christum janua erat
              aperta.</p>
            <p xml:id="ta-l3d18q1-d1e614">Praeterea, quicumque meretur Paradisum, meretur etiam apertionem januae Paradisi. Sed
              antiqui patres meruerunt Paradisum, cum haberent caritatem ita perfectam sicut et nos,
              et cum propter Paradisum omnia operarentur. Ergo meruerunt apertionem januae
              Paradisi.</p>
            <p xml:id="ta-l3d18q1-d1e617">Praeterea, posita causa sufficienti non requiritur aliquid aliud ad effectum. Si ergo
              Christus sufficienter meruit nobis apertionem januae Paradisi, videtur quod non
              oporteat nos aliquid propter Paradisum operari; quod est falsum. Ergo et primum.</p>
            <p xml:id="ta-l3d18q1-d1e620">Sed contra, ante Christum nullus in Paradisum intravit, quia sancti patres ad Limbum
              descendebant. Sed postea homines in Paradisum intraverunt, sicut dicitur Luc. 23:
                <quote xml:id="ta-l3d18q1-Qd1e622">hodie mecum eris in Paradiso</quote>. Ergo Paradisi apertionem Christus
              meruit.</p>
            <p xml:id="ta-l3d18q1-d1e627">Praeterea, per peccatum Adae clausa est janua Paradisi, ut patet Gen. 3. Sed Christus
              pro peccato Adae satisfecit. Ergo ipse apertionem januae nobis meruit.</p>
          </div>
          <div xml:id="ta-l3d18q1-Dd1e631">
            <head xml:id="ta-l3d18q1-Hd1e633">Quaestiuncula 3</head>
            <p xml:id="ta-l3d18q1-d1e636">Ulterius. Videtur quod non tantum per passionem apertionem januae nobis meruit.
              Caritas enim ejus in passione non fuit major quam ante. Si ergo per passionem meruit,
              etiam ante meruit.</p>
            <p xml:id="ta-l3d18q1-d1e639">Praeterea, in Baptismo caeli aperti sunt super eum. Sed Baptismus passionem
              praecessit. Ergo ante passionem caeli apertionem nobis meruit.</p>
            <p xml:id="ta-l3d18q1-d1e642">Praeterea, videtur quod per ascensionem; per id quod dicitur Mich. 2, 13:
                <quote xml:id="ta-l3d18q1-Qd1e644">ascendet pandens iter ante eos</quote>.</p>
            <p xml:id="ta-l3d18q1-d1e648">Sed contra, Christus satisfaciendo, nobis januam aperuit. Sed satisfecit per
              passionem. Ergo per passionem januae apertionem meruit.</p>
            <p xml:id="ta-l3d18q1-d1e652">Praeterea, clausio januae fuit decretum quod erat contrarium nobis. Sed hoc tulit
              Christus de medio affigens illud cruci; Coloss. 2. Ergo per passionem januae
              apertionem nobis meruit.</p>
          </div>
          <div xml:id="ta-l3d18q1-Dd1e657">
            <head xml:id="ta-l3d18q1-Hd1e659">Quaestiuncula 1</head>
            <p xml:id="ta-l3d18q1-d1e662">Respondeo dicendum ad primam quaestionem, quod, sicut dicit Damascenus, caro Christi
              et anima erat quasi instrumentum deitatis, unde quamvis esset alia operatio Dei et
              hominis, tamen operatio humana habebat in se vim divinitatis sicut instrumentum agit
              vi principalis agentis: et propter hoc dicit Damascenus quod ea quae hominis sunt,
              supra hominem agebat; unde et actio Christi meritoria, quamvis esset actio humana,
              tamen agebat in virtute divina: et ideo erat potestas ei supra totam naturam, quod non
              poterat esse de aliqua operatione puri hominis, quia homo singularis est minus dignus
              quam natura communis: quia divinius est bonum gentis quam bonum unius hominis. Et quia
              omnes homines sunt unus homo in natura communi, ut dicit Porphyrius, inde est quod
              meritum Christi, quod ad naturam se extendebat, etiam ad singulos se extendere
              poterat; et ita aliis mereri potuit.</p>
            <p xml:id="ta-l3d18q1-d1e665">Ad primum ergo dicendum, quod Christum mereri pro alio dicitur dupliciter. Aut ita
              quod ipse mereatur loco alterius, idest quod pertinet ad alium ut mereatur; et sic
              Christus pro aliis non meruit: quia meritum oportet quod procedat ex voluntate
              merentis, ut objectio procedebat. Aut ita quod ipse aliquid alteri mereatur quod sub
              merito illius non cadit; et sic Christus aliis meruit ea quae ipsi sibi mereri non
              potuerunt.</p>
            <p xml:id="ta-l3d18q1-d1e668">Ad secundum dicendum, quod membra et caput ad eamdem personam pertinent; unde cum
              Christus fuerit caput nostrum propter divinitatem, et plenitudinem gratiae in alios
              redundantem, nos autem simus membra ejus; meritum suum non est extraneum a nobis, sed
              in nos redundat propter unitatem corporis mystici.</p>
            <p xml:id="ta-l3d18q1-d1e671">Ad tertium dicendum, quod Christus ea quae sunt hominis agebat supra hominem, ut
              dictum est.</p>
          </div>
          <div xml:id="ta-l3d18q1-Dd1e675">
            <head xml:id="ta-l3d18q1-Hd1e677">Quaestiuncula 2</head>
            <p xml:id="ta-l3d18q1-d1e680">Ad secundam quaestionem dicendum, quod sicut clausio januae est obstaculum prohibens
              ab ingressu domus; ita per similitudinem dicitur janua Paradisi clausa, inquantum est
              aliquod obstaculum prohibens ab introitu Paradisi. Obstaculum autem potest esse
              duplex: unum ex parte personae, quod est per peccatum actuale; aliud ex parte naturae,
              quod est per peccatum originale. Primum quidem obstaculum non est commune omnibus, sed
              tantum peccatoribus; sed secundum obstaculum est omnibus commune; et hoc quidem
              obstaculum auferri non potuit nisi per eum cujus operatio in totam naturam potuit,
              scilicet Christum: et ideo ipse nobis quantum ad hoc apertionem januae meruit, quae
              per peccatum primi hominis toti vitiatae naturae clausa erat.</p>
            <p xml:id="ta-l3d18q1-d1e683">Ad primum ergo dicendum, quod est duplex Paradisus; scilicet caelestis, quae est ipsa
              visio Dei, et terrestris. Per peccatum autem primi hominis clausa fuit janua Paradisi
              terrestris in signum quod humanae naturae claudebatur ostium Paradisi caelestis. Enoch
              ergo et Elias, quamvis Paradisum terrestrem ante passionem ingressi sint, non tamen
              Paradisum caelestem, de cujus janua hic loquitur.</p>
            <p xml:id="ta-l3d18q1-d1e686">Ad secundum dicendum, quod antiqui patres meruerunt introitum Paradisi quantum ad id
              quod personae est, sicut et nos; tamen quod removeretur impedimentum, quod erat ex
              parte naturae, mereri non potuerunt; et ideo semper remanebat eis janua clausa.</p>
            <p xml:id="ta-l3d18q1-d1e689">Ad tertium dicendum, quod quamvis remotum sit impedimentum quod erat ex parte
              naturae, per Christum; tamen oportet quod per actum meritorium efficiatur homini
              Paradisus debitus quantum ad id quod est personae: et ideo oportet quod homo agat ad
              hoc ut Paradisum intrare mereatur.</p>
          </div>
          <div xml:id="ta-l3d18q1-Dd1e693">
            <head xml:id="ta-l3d18q1-Hd1e695">Quaestiuncula 3</head>
            <p xml:id="ta-l3d18q1-d1e698">Ad tertiam quaestionem dicendum, quod obstaculum quod januam Paradisi claudebat, ut
              dictum est, fuit peccatum totam naturam inficiens: et quia peccatum per satisfactionem
              tollitur, neque satisfactio potuit congrue aliter fieri nisi per passionem Christi, ut
              infra dicetur: ideo per passionem ipsius tantum aperta est nobis janua, et non per
              alia quae prius operatus est. Tamen per alia quae prius operatus est meruit nobis
              conversionem ad ipsum, inquantum meruit se nobis manifestari; per quam nos proficimus,
              et non ipse.</p>
            <p xml:id="ta-l3d18q1-d1e701">Ad primum ergo dicendum, quod meritum satisfactionis non consistit tantum in
              caritate, sed requirit passionem Christi, ut infra dicetur. Per satisfactionem autem
              oportebat nobis januam aperiri.</p>
            <p xml:id="ta-l3d18q1-d1e704">Ad secundum dicendum, quod in Baptismo aperti sunt caeli, quia Baptismus est id per
              quod efficimur participes passionis Christi, consepulti cum ipso in mortem; Rom. 6;
              unde Baptismus non aperit januam nisi supposita passione.</p>
            <p xml:id="ta-l3d18q1-d1e707">Ad tertium dicendum, quod ascensio non aperuit januam quantum ad id quod est
              essentiale in Paradiso, scilicet visionem Dei (quia etiam ante ascensionem Deum
              viderunt sancti educti de Limbo); sed quantum ad locum congruentem beatis.</p>
          </div>
        </div>
        <div xml:id="ta-l3d18q1-Dd1e712">
          <head xml:id="ta-l3d18q1-Hd1e714">Expositio textus</head>
          <p xml:id="ta-l3d18q1-d1e717"><quote xml:id="ta-l3d18q1-Qd1e718">Ut amota ignea rhomphaea</quote>: quae quidem posita in Paradiso terrestri
            significabat impedimentum quod prohibebat ingressum Paradisi caelestis. <quote xml:id="ta-l3d18q1-Qd1e721">Sed vel
              mox post carnis separationem anima impassibilitate donata est</quote>. Hoc probabilius
            est: quia etiam aliae animae sanctorum, quae nihil purgabile habent, mox post
            separationem a corpore impassibiles fiunt. <quote xml:id="ta-l3d18q1-Qd1e724">In qua forma crucifixus est, in ea
              exaltatus est</quote>; contra. Exaltatio est usque ad aequalitatem patris, quod non
            convenit sibi secundum humanam naturam, in qua crucifixus est. Dicendum, quod exaltatio
            potest dupliciter intelligi: aut quantum ad cognitionem nostram; et sic debetur personae
            ratione utriusque naturae: aut quantum ad rem; et sic cum exaltatio duo importet,
            terminum ad quem, et motum ad ipsum; terminus convenit personae, secundum quod dicitur
            exaltari usque ad aequalitatem patris; naturae autem assumptae, secundum quod dicitur
            exaltari ad potiora bona patris; motus autem convenit tantum naturae: et ideo exaltatio
            convenit personae ratione naturae. <quote xml:id="ta-l3d18q1-Qd1e727">Non est autem inventus inter homines aliquis
              qui id posset implere</quote>. Quia meritum unius puri hominis non poterat in totam
            naturam. <quote xml:id="ta-l3d18q1-Qd1e730">Vix unicuique sua sufficiebat virtus</quote>: quia justitiae nostrae
            imperfectionem habent admixtam; et ideo vix valent quantum ad personale meritum; nullo
            autem modo ad merendum pro tota natura. <quote xml:id="ta-l3d18q1-Qd1e733">Impleto autem Dei decreto aperire
              valuit</quote>. Decretum dicitur Dei praeceptum, quod Adam transgressus est, quod
            Christus obediendo implevit. Vel decretum dicitur sententia mortis, quam in Adam tulit;
            et hoc etiam decretum Christus implevit quando mortem sustinuit. Chirographum autem
            dicitur memoria praevaricationis Adae, sive reatus ipsius, quod Christus pro nobis
            satisfaciendo delevit. <quote xml:id="ta-l3d18q1-Qd1e737">Tantum enim fuit peccatum nostrum ut salvari non possemus,
              nisi unigenitus Dei filius pro nobis mereretur</quote>. De hoc infra, dist. 20,
            quaere.</p>
        </div>
      </div>
    </body>
  </text>
</TEI>