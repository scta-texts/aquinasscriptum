<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber II, Distinctio 11, Quaestio 2</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Liber II, Distinctio 11, Quaestio 2</title>
          <date when="2016-03-16">March 16, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-16">March 16, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l2d11q2">
        <head xml:id="ta-l2d11q2-Hd1e89">Quaestio 2</head>
        <div xml:id="ta-l2d11q2-Dd1e92">
          <head xml:id="ta-l2d11q2-Hd1e94">Prooemium</head>
          <p xml:id="ta-l2d11q2-d1e97">Hic inquirit Magister, utrum Angeli, dum officium custodiae durat in merito vel praemio
            proficiant; et dividitur in partes duas: primo ponit duas opiniones; secundo eligit
            alteram illarum, ibi: <quote xml:id="ta-l2d11q2-Qd1e99">illud vero quod alii superius dicunt, probabilius
              videtur</quote>. Prima in duas, secundum duas opiniones; quarum secunda incipit ibi:
              <quote xml:id="ta-l2d11q2-Qd1e102">alii autem dicunt Angelos in confirmatione tanta deitatis dilectione atque
              notitia fuisse praeditos, ut in his ulterius non profecerint vel profecturi
              sint</quote>. Circa primum tria facit: primo ponit opinionem; secundo confirmat per
            auctoritatem, ibi: <quote xml:id="ta-l2d11q2-Qd1e105">et quod Angeli proficiant in cognitione, ac per hoc in
              beatitudine, testimoniis sanctorum confirmant</quote>; tertio solvit contrarietatem
            ibi: <quote xml:id="ta-l2d11q2-Qd1e108">his autem videtur contradicere Augustinus. Illud vero quod alii superius
              dicunt, probabilius videtur</quote>. Hic eligit alteram opinionem; et circa hoc duo
            facit: primo eligit primam opinionem; secundo respondet ad quasdam auctoritates quae
            sunt in contrarium, ibi: <quote xml:id="ta-l2d11q2-Qd1e111">quibus tamen videntur obviare quarumdam auctoritatum
              verba</quote>. Hic quaeruntur sex: 1 utrum Angeli proficiant in cognitione Dei, quae
            est praemium essentiale; 2 utrum proficiant in cognitione aliarum rerum per
            illuminationem superiorum; 3 utrum accrescat eis aliqua cognitio per mutuam locutionem;
            4 utrum mysterium incarnationis per Ecclesiam didicerint; 5 utrum inter eos sit pugna et
            contradictio; 6 utrum ordinum distinctio maneat post diem judicii.</p>
        </div>
        <div xml:id="ta-l2d11q2-Dd1e116" type="articulus">
          <head xml:id="ta-l2d11q2-Hd1e118">Articulus 1</head>

          <head xml:id="ta-l2d11q2-Hd1e121" type="question-title">Utrum Angeli proficiant in visione Dei</head>

          <p xml:id="ta-l2d11q2-d1e124">Ad quintum sic proceditur. Videtur quod Angeli in visione Dei proficiant. Perfectio
            enim virtutis non tollit sed auget efficaciam merendi. Sed in Angelis beatis est
            perfecta caritas, quae est radix merendi, qua omnes eorum actus informantur. Ergo
            videtur quod semper magis et magis mereantur divinam visionem in eis augeri.</p>
          <p xml:id="ta-l2d11q2-d1e127">Praeterea, secundum Avicennam, omnis actio creaturae est ad aliquod commodum agentis;
            unde liberalitatem puram solius Dei propriam dicit. Sed Angeli creati sunt. Ergo ex
            actibus eorum circa nos aliquid eis accrescit; et ita videtur quod eorum bonum semper
            magis ac magis augeatur.</p>
          <p xml:id="ta-l2d11q2-d1e130">Praeterea, quanto aliquis intellectus est clarior, tanto perspicacius intuetur. Sed
            inferiores Angeli continue a superioribus illuminantur. Ergo videtur quod semper
            limpidius Deum contemplentur.</p>
          <p xml:id="ta-l2d11q2-d1e134">Praeterea, si non possunt proficere in Dei visione, aut hoc est quia pervenerunt ad
            summam perfectionem, aut quia majoris perfectionis capaces non sunt. Sed primum esse non
            potest, quia summa perfectio solius Dei est, quia seipsum comprehendendo videt:
            similiter nec secundum, quia sic homines essent capaciores inferioribus Angelis: quia
            homines, ut dictum est, possunt pervenire ad modum contemplationis supremorum ordinum.
            Ergo videtur quod Angeli etiam in divina contemplatione proficere possunt.</p>
          <p xml:id="ta-l2d11q2-d1e137">Sed contra, Magister supra dixit, quod perfectio naturae glorificatae est, quando habet
            quidquid nata est habere. Sed Angeli sunt glorificati. Ergo totum id quod nati sunt
            habere, habent.</p>
          <p xml:id="ta-l2d11q2-d1e140">Praeterea, in termino motus non contingit esse motum. Sed Angeli non sunt in statu
            viae, cui competit motus, sed in termino. Ergo videtur quod ipsi proficere non possint,
            cum profectus sit motus quidam.</p>
          <p xml:id="ta-l2d11q2-d1e143">Respondeo dicendum, quod secundum philosophum, operatio et motus differunt: operatio
            enim est actus perfecti, ut lucidi lucere, et intellectus in actu, intelligere; sed
            motus est actus imperfecti tendentis in perfectionem: et ideo id quod est in sua ultima
            perfectione, habet operationem sine motu, sicut Deus; quod autem distat ab ultima
            perfectione, habet operationem conjunctam motui: quia proficere in beatitudine est
            quidam motus naturae tendentis in perfectionem: ideo quandocumque Angelus vel homo
            ponitur in ultima sua perfectione, operatio ejus non est meritoria nec proficiens. Sed
            in hoc, quando scilicet Angelus sit in sua ultima perfectione, est duplex opinio. Una
            quam Magister approbat, scilicet quod erit in die judicii. Alia est quae in littera
            tangitur, quod hoc fuit in prima eorum confirmatione; et haec videtur mihi probabilior:
            tum quid ultima perfectio rei est in termino suae viae; terminus autem viae Angelorum
            fuit eorum confirmatio: non enim nunc viatores dicuntur, nisi forte secundum quid,
            inquantum circa viatores operantur: tum quia idem judicium est de hominibus post mortem,
            et de Angelis post confirmationem vel casum. Homini autem statim post mortem ultima sua
            perfectio confertur, nisi forte aliquid purgandum repugnet, nec differtur usque ad diem
            judicii, ut Graeci errantes dicunt; et ideo dicimus, quod Angeli statim in confirmatione
            ultimam perfectionem beatitudinis consecuti sunt, nec postmodum in visione Dei
            proficiunt, in qua eorum beatitudo essentialiter consistit.</p>
          <p xml:id="ta-l2d11q2-d1e146">Ad primum ergo dicendum, quod perfectio virtutis includens finem, tollit rationem
            meriti et motus, qui repugnat fini; sed in via ad finem auget efficaciam meriti.</p>
          <p xml:id="ta-l2d11q2-d1e149">Ad secundum dicendum, quod omnis operatio creaturae ordinata est ad perfectionem ejus;
            sed quandoque operatio non est ad alium finem, sed ipsamet est finis, ut in 1 Ethic.
            dicitur; et sic dico, quod illuminare inferiores, in Angelis est dignitas eorum: quia in
            hoc maxime consequuntur Dei similitudinem: et ideo non oportet quod per hujusmodi
            operationes aliquid mereantur.</p>
          <p xml:id="ta-l2d11q2-d1e153">Ad tertium dicendum, quod unus Angelus non illuminat alium, ut dictum est, de his quae
            ad essentiam beatitudinis pertinent, sed de aliis; et ideo non oportet quod propter hoc
            limpidius videant Deum, sed ea de quibus illuminantur.</p>
          <p xml:id="ta-l2d11q2-d1e156">Ad quartum dicendum, quod Angeli summum gradum contemplationis non attingunt; sed
            propter hoc dicuntur non proficere, quia tota eorum capacitas plena est: nec ampliari
            potest illa capacitas Angelorum per meritum, sicut in hominibus qui sunt in statu
            viae.</p>
        </div>
        <div xml:id="ta-l2d11q2-Dd1e160" type="articulus">
          <head xml:id="ta-l2d11q2-Hd1e162">Articulus 2</head>

          <head xml:id="ta-l2d11q2-Hd1e165" type="question-title">Utrum Angeli inferiores illuminentur a superioribus</head>

          <p xml:id="ta-l2d11q2-d1e168">Ad secundum sic proceditur. Videtur quod Angeli inferiores per superiorum
            illuminationem in cognitionem rerum sive divinorum effectuum non proficiant. Omnis enim
            operatio Angeli aut pertinet ad naturam aut ad praemium. Sed in naturali cognitione non
            proficiunt, quam totam simul in creatione receperunt; nec etiam in merito aut in praemio
            proficiunt. Ergo videtur quod in eis cognitio divinorum effectuum non crescat.</p>
          <p xml:id="ta-l2d11q2-d1e171">Praeterea, Deus est causa rerum per essentiam suam. Ergo in hoc quod videtur essentia
            sua, cognoscitur ipse esse causa. Sed quando cognoscitur aliquid inquantum est causa,
            cognoscitur etiam effectus ejus. Ergo videtur, cum Angeli beati essentiam divinam
            videant, quod etiam in ipsa effectus ejus cognoscant; et sic in cognitione divinorum
            effectuum non crescunt.</p>
          <p xml:id="ta-l2d11q2-d1e174">Praeterea, nihil est cujus ratio non sit in Dei scientia, sive verbo ejus, quod est ars
            plena rationum viventium, ut dicit Augustinus. Sed Angeli beati vident Dei verbum. Ergo
            cognoscunt omnes divinos effectus; et sic idem quod prius.</p>
          <p xml:id="ta-l2d11q2-d1e178">Praeterea, qui videt speculum, necessario videt formas relucentes in speculo, nisi
            diversitas partium speculi impediat, ut dum intuetur unam partem speculi, formas
            resultantes in alia parte non videat. Sed Dei verbum, quod est sapientia genita, est
            speculum sine macula, ut dicitur Sap. 7, in quo omnes rerum rationes resplendent. Ergo
            cum verbum sit indivisibile, Angeli intuentes verbum omnia in eo cognoscunt; et sic idem
            quod prius.</p>
          <p xml:id="ta-l2d11q2-d1e181">Praeterea, secundum philosophum, intellectus cum intelligit difficilia, non minus
            intelligit infima, sed magis: altissimum autem intelligibile est essentia divina. Sed
            eam Angeli vident. Ergo videtur quod omnia alia cognoscere possunt; et ita eorum
            cognitio non crescit.</p>
          <p xml:id="ta-l2d11q2-d1e184">Sed contra est quod dicit Dionysius in fine Cael. Hierar. quod multae rationes
            sacramentorum latent supernas essentias, idest Angelos. Sed quaecumque latent aliquem,
            ipse potest in cognitionem eorum proficere. Ergo Angeli in cognitione proficere
            possunt.</p>
          <p xml:id="ta-l2d11q2-d1e187">Praeterea, in 6 cap. ejusdem libri dicit, quod Angeli inferiores per superiores a
            nescientia purgantur. Sed non liberatur aliquis a nescientia nisi per scientiae
            acquisitionem. Ergo videtur quod Angeli in acquirendo scientiam proficiant.</p>
          <p xml:id="ta-l2d11q2-d1e190">Respondeo dicendum, quod Angeli proficiunt in cognitione divinorum effectuum per
            illuminationes in inferiores a superioribus descendentes: et hoc patet sic. Cum enim
            Deus sit universalissima causa omnium entium, in visione essentiae ejus non cognoscuntur
            omnes effectus ipsius de necessitate, nisi intellectus totam virtutem ejus comprehendat:
            et quanto aliquis intellectus limpidius eam videt, tanto plura in ea cognoscere potest;
            sicut in principiis primis speculativis, qui perspicacioris intellectus est, plures
            conclusiones in eis videt: et ita superiores Angeli plures effectus in essentia divina
            cognoscunt quam inferiores, et de illis superiores inferiores illuminare et instruere
            possunt: et tamen aliqui effectus sunt quos omnes immediate in visione divinae essentiae
            percipiunt, quamvis etiam hos superiores perfectius cognoscant, sicut et divinam
            essentiam clarius intuentur; et unusquisque ordo ex illo nomen et rationem recipit, quod
            est ultimum suae virtutis ad capiendam rerum cognitionem immediate in visione divinae
            essentiae.</p>
          <p xml:id="ta-l2d11q2-d1e193">Ad primum ergo dicendum, quod revelationes divinorum effectuum pertinent ad praemium,
            non quidem essentiale, sed accidentale: et dicitur praemium accidentale ad quod merita
            directe non ordinantur, sed superadditur ex liberalitate retribuentis.</p>
          <p xml:id="ta-l2d11q2-d1e197">Ad secundum dicendum, quod per hanc rationem probat Algazel, Deum creaturarum scientiam
            habere, inquantum suam essentiam cognoscit; non tamen sequitur quod videns essentiam
            ejus omnia sciat, nisi ipsam perfecta cognitione comprehendat; et hoc Angelis non
            convenit.</p>
          <p xml:id="ta-l2d11q2-d1e200">Et per hoc patet responsio ad tertium: quia quamvis verbum videant, non tamen ipsum
            secundum modum rei cognitae vident, sed secundum modum cognoscentium, idest sui ipsorum;
            et ideo non oportet quod omnia quae in verbo sunt cognoscant.</p>
          <p xml:id="ta-l2d11q2-d1e203">Ad quartum dicendum, quod, sicut dicit Boetius in Lib. de Trinit., in divinis non
            oportet ad imaginationem deduci. Unde non est imaginandum rationes rerum resplendere in
            speculo aeterno sicut formae visibiles in speculo materiali; sed magis sicut causatorum
            rationes praeexistunt in sua causa, ut Dionysius dicit in Lib. de divinis Nom. Non est
            autem necessarium ut qui causam videt, hoc ipso omnes rationes effectuum in ea
            cognoscat, ut dictum est; et ideo ratio non procedit. Vel dicendum, ut communiter
            dicitur, quod speculum aeternum voluntarium est: quia in eo non videtur nisi quod ipse
            vult ostendere. Secus est autem de speculo materiali, quod ex necessitate naturae
            repraesentat formas in eo relucentes.</p>
          <p xml:id="ta-l2d11q2-d1e206">Ad quintum dicendum, quod quia nostra cognitio a sensu incipit, ideo de minus notis in
            magis nota secundum naturam devenimus; et ideo manifestissima naturae sunt nobis ultimo
            nota, et difficillima ad cognoscendum, scilicet res immateriales, ut Deus et Angeli. Sed
            in Angelis est e converso: quia ea quae sunt magis nota simpliciter, sunt etiam notiora
            quo ad eos; et ideo licet essentiam divinam maxime cognoscant, non tamen ex hoc sequitur
            quod omnia alia cognoscant; sed secundum quod perfectius ipsam vident, ex ea in plurium
            effectuum cognitionem procedere possunt.</p>
        </div>
        <div xml:id="ta-l2d11q2-Dd1e210" type="articulus">
          <head xml:id="ta-l2d11q2-Hd1e212">Articulus 3</head>

          <head xml:id="ta-l2d11q2-Hd1e215" type="question-title">Utrum Angeli cognoscant aliqua per mutuam locutionem</head>

          <p xml:id="ta-l2d11q2-d1e218">Ad tertium sic proceditur. Videtur quod Angeli non accipiant cognitionem aliquorum per
            mutuam locutionem. Dicit enim Basilius: <quote xml:id="ta-l2d11q2-Qd1e220">si nuda et intecta anima viveremus, ex
              solis nutibus intentionum cogitationes alterutrum panderentur</quote>. Sed Angeli
            habent intellectum non obtectum corpore. Ergo unus alterius cogitationes videt; et ideo
            mutua locutione non egent.</p>
          <p xml:id="ta-l2d11q2-d1e224">Praeterea, in omni locutione oportet esse aliquod signum, quod mentis occultum
            conceptum exprimat. Sed tale signum in Angelis sensibile esse non potest, nec
            intellectuale: non sensibile, quia sensitivam cognitionem non habent; nec etiam manens
            in intellectu tantum, quia hoc esset aequaliter ignotum cum alio conceptu mentis qui
            manifestandus esset. Ergo videtur quod in Angelis manifestatio per locutionem esse non
            possit.</p>
          <p xml:id="ta-l2d11q2-d1e227">Praeterea, in omni locutione oportet esse aliquod medium, per quod intentio loquentis
            ad audientem deferatur. Sed tale medium in Angelis inveniri non potest. Ergo nec
            locutio.</p>
          <p xml:id="ta-l2d11q2-d1e231">Praeterea, in locutione corporali sonus ad aures perveniens excitat audientem ad
            audiendum. Sed in Angelis non potest poni aliquod tale excitativum, cum nihil sit in uno
            postmodum in altero factum; et tamen necessaria esset excitatio ad attendendum, si esset
            locutio; quia unus Angelus non semper alterum considerat. Ergo non est ibi locutio.</p>
          <p xml:id="ta-l2d11q2-d1e234">Praeterea, a loquente recipitur aliquid in audiente. Sed superiores ab inferioribus
            nihil recipiunt. Ergo videtur quod ad minus inferiores superioribus loqui non
            possint.</p>
          <p xml:id="ta-l2d11q2-d1e237">Sed contra est quod dicitur 1 Corinth. 13, 1: <quote xml:id="ta-l2d11q2-Qd1e239">si linguis hominum loquar et
              Angelorum</quote>. Sed locutio est actus linguae. Ergo Angeli loquuntur.</p>
          <p xml:id="ta-l2d11q2-d1e243">Praeterea, Angelus est majoris virtutis naturaliter quam homo. Sed homo potest alteri
            loquendo suam cogitationem exprimere. Ergo multo fortius Angelus.</p>
          <p xml:id="ta-l2d11q2-d1e246">Respondeo dicendum, quod in Angelis est quaedam locutio, quae tamen ab illuminatione
            differt in duobus. Primo quantum ad ea de quibus sunt: quia illuminatio proprie est de
            his quae superior Angelus in lumine divinae essentiae apprehendit, quae inferior ibi non
            videt; unde indiget ut in lumine superioris Angeli magis determinato et contracto quam
            sit lumen divinum, illa cognoscat. Sed locutio est de motibus liberi arbitrii, quos in
            uno alius non videt. His enim duobus modis aliquid potest esse notum uni Angelo et
            ignotum alteri. Secundo quantum ad modum quo utrumque perficitur, differentem secundum
            duo quae ad visionem intellectualem requiruntur, ad similitudinem visionis corporalis,
            scilicet ipsa res quae intellectui proponitur, et lumen sub quo videtur. Illuminatio
            ergo fit per hoc quod lumen intellectus unius Angeli per perfectius lumen superioris
            confortatur ad aliquorum cognitionem; sed locutio per hoc quod aliqua prius occulta
            proponuntur ut cognoscenda sine hoc quod virtus cognoscentis fortificetur; ut patet in
            recitationibus historiarum, in quibus aliquis cognoscit quod prius nesciebat, sine hoc
            quod suus intellectus clarificetur. Qualiter autem aliquid possit proponi Angelo ut
            cognoscendum ab ipso, patet ex simili nostrae locutionis. Est enim aliquid in homine
            quod alius homo de ipso naturaliter percipere potest, ut ea quae exterioribus sensibus
            subjacent; aliquid vero quod videri non potest, sicut interiores conceptus mentis.
            Species ergo conceptae interius, secundum quod manent in simplici conceptione
            intellectus, habent rationem intelligibilis tantum: secundum autem quod ordinantur ab
            intelligente ut manifestandae alteri, habent rationem verbi, quod dicitur verbum cordis;
            secundum autem quod aptantur et quodammodo ordinantur signis exterius apparentibus, si
            quidem sunt signa ad visum, dicuntur nutus; si vero ad auditum, dicitur proprie locutio
            vocalis: hi enim duo sensus disciplinabiles sunt. Similiter in Angelis interior
            conceptus mentis libero arbitrio subjacens ab alio videri non potest. Quando ergo
            speciem conceptam ordinat ut manifestandam alteri, dicitur verbum cordis; quando vero
            coordinat eam alicui eorum quae unus Angelus in alio naturaliter videre potest, illud
            naturaliter cognoscibile fit signum expressivum interioris conceptus; et talis expressio
            vocatur locutio, non quidem vocalis, sed intellectualibus signis expressa; et virtus
            exprimendi dicitur lingua eorum.</p>
          <p xml:id="ta-l2d11q2-d1e249">Ad primum ergo dicendum, quod Basilius intendit ab anima separata excludere indigentiam
            vocalis locutionis: non autem spiritualis, qualis dicta est in Angelis esse; et sic
            etiam exponendae sunt multae auctoritates similes quae ad hoc induci possunt.</p>
          <p xml:id="ta-l2d11q2-d1e253">Ad secundum dicendum, quod illud naturaliter notum in uno Angelo ab alio, est quasi
            signum latentis interius cogitationis, non sensibile, sed intellectuale.</p>
          <p xml:id="ta-l2d11q2-d1e256">Ad tertium dicendum, quod Angeli non debent cogitari ut distantes secundum situm, sicut
            dicimus duo corpora vel duo puncta: quia quod facit in corporalibus situs, hoc facit in
            spiritualibus ordo, ut dicit Augustinus. Unde non exigitur aliquod medium per quod
            deferatur locutio unius ad alterum; sed sufficit ad hoc solus ordo intentionis unius ad
            manifestandum alteri. Vel dicendum, quod omnes continuantur in radiatione divini
            luminis, vel naturalis vel superadditi, ut supra dictum est: quod non fit unum numero in
            omnibus, sed ab uno principio, et in unum finem, et ordinate in diversis acceptum. Unde
            per illud lumen unus alterius locutionem cognoscit, sicut et essentialia ejus.</p>
          <p xml:id="ta-l2d11q2-d1e259">Ad quartum dicendum, quod Angelus, praecipue beatus, semper est in actuali
            consideratione sui ipsius, et per consequens eorum quae ad ipsum pertinent, quorum
            omnium ipse est ratio cognoscendi. Nihil enim prohibet plura intelligi simul, quae una
            ratione cognoscuntur. Quam cito autem unus Angelus ordinat locutionem suam ad alterum,
            efficitur locutio ejus de pertinentibus ad illum, et ita ab eo cognoscitur; et inde
            patet quomodo unus Angelus plures sibi loquentes audire potest, et unus sanctus plures
            eum invocantes.</p>
          <p xml:id="ta-l2d11q2-d1e262">Ad quintum dicendum, quod inferior Angelus potest loqui superiori, non illuminare eum:
            quia loquens non influit aliquid in audientem, sed solummodo proponit sibi ut
            cognoscibile.</p>
        </div>
        <div xml:id="ta-l2d11q2-Dd1e267" type="articulus">
          <head xml:id="ta-l2d11q2-Hd1e269">Articulus 4</head>

          <head xml:id="ta-l2d11q2-Hd1e272" type="question-title">Utrum Angeli didicerint mysterium incarnationis per
            homines</head>

          <p xml:id="ta-l2d11q2-d1e275">Ad quartum sic proceditur. Videtur quod Angeli per homines mysterium incarnationis
            didicerint. Primo per hoc quod habetur Ephes. 3, 9: <quote xml:id="ta-l2d11q2-Qd1e277">ut innotescat principatibus
              et potestatibus in caelestibus per Ecclesiam multiformis sapientia Dei</quote>.</p>
          <p xml:id="ta-l2d11q2-d1e281">Praeterea, superioris est illuminare et instruere inferiores. Sed quidam homines
            quibusdam Angelis superiores sunt: quod probatur ex hoc quod dicitur 1 Corinth. 6, 3:
              <quote xml:id="ta-l2d11q2-Qd1e283">nonne Angelos judicabimus? Comparatione melioris facti</quote>, secundum
            Glossam. Ergo Angeli per homines illuminari possunt et instrui.</p>
          <p xml:id="ta-l2d11q2-d1e287">Praeterea, illi qui immediate a Deo recipiunt cognitionem, alios instruunt. Sed
            apostoli immediate de mysteriis Ecclesiae a Dei filio instructi sunt. Ergo videtur quod
            de hoc etiam Angelos instruere possint.</p>
          <p xml:id="ta-l2d11q2-d1e291">Praeterea, Paulus dicitur ad tertium caelum raptus 2 Corinth. 2. Et exponit quaedam
            Glossa tertium caelum, tertiam Angelorum hierarchiam. Sed illi qui sunt in tertia
            hierarchia ascendendo, idest in summa, illuminant inferiores Angelos. Ergo videtur quod
            Paulus inferiores Angelos illuminare potuerit.</p>
          <p xml:id="ta-l2d11q2-d1e294">Praeterea, Angeli cognitionem aliquorum accipiunt et per illuminationem et per
            locutionem. Sed loqui etiam possunt inferiores superioribus. Ergo videtur quod Angeli ab
            hominibus, etsi sint inferiores, cognitionem accipere possint.</p>
          <p xml:id="ta-l2d11q2-d1e297">Sed contra est quod Dionysius dicit, quod Angeli de nativitate Christi primo edocti
            sunt, et per eos ad homines devenit. Ergo ipsi ab hominibus non didicerunt.</p>
          <p xml:id="ta-l2d11q2-d1e300">Praeterea, mysterium incarnationis a prophetis est praenuntiatum. Sed revelationes
            factae patribus et prophetis, mediantibus Angelis a Deo processerunt, ut sancti
            communiter dicunt. Ergo videtur quod ipsi praecognoverint mysterium incarnationis, et
            non ab hominibus didicerint.</p>
          <p xml:id="ta-l2d11q2-d1e303">Respondeo dicendum, quod in hoc videtur esse quaedam controversia inter Hieronymum et
            Augustinum et Dionysium. Hieronymus enim ponit duo: scilicet Angelos ante incarnationem
            mysterium humanitatis Christi nescivisse: et quantum ad hoc videtur Augustinus, sibi
            obviare, dicens, eos a saeculis, idest a principio mundi, cognovisse. Secundo ponit
            Hieronymus quod hoc per homines didicerunt: et quantum ad hoc videtur sibi obviare
            Dionysius, ponens homines de hoc ab Angelis edoctos esse, secundum ordinem divinae legis
            inviolabiliter constitutum. Ut autem sciatur qualiter unumquodque veritatem habere
            possit, distinguendum est quantum ad primum, quod mysterium incarnationis dupliciter
            potest considerari: vel quantum ad substantiam facti; et sic omnes a principio
            cognoverunt, scilicet incarnationem, passionem, et hujusmodi; vel quantum ad conditiones
            et circumstantias mysterii, scilicet quod sub tali praeside, vel tali hora, et
            hujusmodi; et hoc a principio non cognoverunt. His etiam modis differenter enarrant
            propheta et Evangelista: quia propheta annuntiavit substantiam facti; sed Evangelista
            recitat expletionis modum. Quantum etiam ad secundum distinguendum est, quod Angeli
            dupliciter accipiunt cognitionem aliquarum rerum: aut per illuminationem; et sic Angeli
            per homines nihil recipiunt, sed inferiores a superioribus illuminantur, et superiores
            immediate a Deo, per quem modum multas rationes mysteriorum Ecclesiae edocentur: aut per
            modum expletionis rerum; et sic futura contingentia cognoscunt quando actu complentur,
            per hoc quod eorum causae ad effectus determinantur, ut in eis cognosci possint; et ita
            quaedam quae circa incarnationis mysterium nesciebant, quando explebantur praedicantibus
            apostolis cognoverunt, non tamen ab apostolis edocti.</p>
          <p xml:id="ta-l2d11q2-d1e306">Ad primum ergo dicendum, quod Augustinus vult, ut dicitur in Glossa super eumdem locum,
            quod haec determinatio <quote xml:id="ta-l2d11q2-Qd1e308">per Ecclesiam</quote> non determinet hoc verbum
              <quote xml:id="ta-l2d11q2-Qd1e311">innotescat</quote>; sed praecedens, scilicet <quote xml:id="ta-l2d11q2-Qd1e314">illuminare omnes</quote>;
            ut sit sensus, quod apostolo erat data gratia illuminandi omnes per Ecclesiam, idest
            omnes de Ecclesia. Hieronymus tamen vult quod determinet hoc verbum
              <quote xml:id="ta-l2d11q2-Qd1e317">innotescat</quote>; et tunc intelligendum est modo praedicto. Vel potest
            intelligi de Ecclesia Angelorum, ubi prima fuit Ecclesia, et ubi ultimo nostra Ecclesia
            congreganda est; ut sit sensus: incarnationis mysterium fuit absconditum in Deo, ita
            tamen quod a saeculis innotuit principibus per Ecclesiam, idest in Ecclesia caelesti: et
            hanc expositionem ponit Augustinus super Gen.</p>
          <p xml:id="ta-l2d11q2-d1e322">Ad secundum dicendum, quod secundum conditionem status, quilibet Angelus quolibet
            homine simpliciter viatore major est; unde dicitur Matth. 11, 11, quod <quote xml:id="ta-l2d11q2-Qd1e324" source="http://scta.info/resource/mt11_11">qui minor
              est in regno caelorum, major est illo</quote>, scilicet Joanne Baptista, quo tamen
            nullus major inter natos mulierum surrexit. Sed quantum ad causam potest dici secundum
            quid aliquis homo aliquo Angelo major, inquantum per gratiam quam habet, meretur gradum
            quibusdam Angelis altiorem.</p>
          <p xml:id="ta-l2d11q2-d1e328">Ad tertium dicendum, quod apostoli immediate instruebantur a verbo incarnato, non quod
            essentiam verbi immediate viderent, quam tamen inferiores Angeli videbant; et ideo multo
            plura a verbo discebant quam etiam ipsi Angeli.</p>
          <p xml:id="ta-l2d11q2-d1e331">Ad quartum dicendum, quod Paulus in illo raptu secundum quid participavit statum
            comprehensorum, non tamen tanta gloria perfectus fuit ut lumen in Angelos transfundere
            posset: quia, ut dicitur, factus est illius gloriae particeps miraculose quantum ad
            actum, et non quantum ad habitum, quod est lumen gloriae.</p>
          <p xml:id="ta-l2d11q2-d1e334">Ad quintum dicendum, quod Angelus ab homine per locutionem, quorumdam cognitionem
            accipere potest, eorum scilicet quae subduntur libero arbitrio hominis; sed talia non
            sunt mysteria incarnationis.</p>
        </div>
        <div xml:id="ta-l2d11q2-Dd1e338" type="articulus">
          <head xml:id="ta-l2d11q2-Hd1e340">Articulus 5</head>

          <head xml:id="ta-l2d11q2-Hd1e343" type="question-title">Utrum inter Angelos possit esse pugna</head>

          <p xml:id="ta-l2d11q2-d1e346">Ad quintum sic proceditur. Videtur quod inter Angelos pugna esse non possit. Omnis enim
            discordia et pugna repugnat unitati caritatis. Sed Angeli sunt perfecti in caritate.
            Ergo inter eos pugna esse non potest.</p>
          <p xml:id="ta-l2d11q2-d1e349">Praeterea, quicumque patrocinium praestant contrariis causis, ita se habent quod alter
            eorum injustam causam defendit. Sed hoc sanctis Angelis convenire non potest, quorum
            rectitudo confirmata, injustitiam non patitur. Ergo videtur quod non possint dici
            contrariis causis patrocinando pugnare.</p>
          <p xml:id="ta-l2d11q2-d1e352">Praeterea, ubicumque est ordinata praelatio, non potest esse pugna vel contrarietas:
            quia hoc est contra rationem praelationis ut inferior superiori resistat. Sed Angeli
            ordinantur omnes secundum superius et inferius, ut prius dictum est, dist. 9, quaest.
            unic. art. 3. Ergo videtur quod unus alteri non repugnet.</p>
          <p xml:id="ta-l2d11q2-d1e356">Praeterea, cum nullus Angelus nitatur nisi ad hoc quod rectum sibi videtur, oportet si
            ad contraria nitatur, quod contrarias opiniones habeat. Sed contrariarum opinionum
            altera est falsa. Ergo aliquis Angelus habebit falsam opinionem. Hoc autem est falsum:
            quia falsitas in nobis appropriatur phantasiae, secundum philosophum in 4 Metaph., qua
            tamen Angeli carent. Ergo inter eos non potest esse pugna.</p>
          <p xml:id="ta-l2d11q2-d1e359">Sed contra est quod habetur Daniel. 7, quod quatuor venti caeli repugnabant, per quos,
            secundum Glossam Hieronymi super eumdem locum, intelliguntur quatuor angelicae
            potestates, regnis principalibus praelatae. Ergo Angeli invicem repugnant.</p>
          <p xml:id="ta-l2d11q2-d1e362">Praeterea, hoc expresse habetur Danielis 10, 13, ubi Angelus ad eum loquens dixit:
              <quote xml:id="ta-l2d11q2-Qd1e364">princeps Persarum restitit mihi viginti et uno diebus</quote>. Ergo videtur
            quod etiam longas concertationes ad invicem habeant.</p>
          <p xml:id="ta-l2d11q2-d1e368">Respondeo dicendum, quod ista verba Danielis, unde tota dubitatio oritur, a sanctis
            diversimode exponuntur. Hieronymus enim dicit, quod ille princeps Persarum, qui
            restiterat liberationi populi, erat malus Angelus, Persis praelatus: sicut enim
            unicuique homini datur ad exercitium unus bonus et alter malus Angelus; ita singulis
            gentibus duo spiritus praeponuntur, unus bonus, et alter malus. Sed in hoc non est minor
            dubitatio. Constat enim quod Angelus Danieli loquens, bonus Angelus erat. Quomodo autem
            sibi efficaciter tot diebus malus Angelus restitisset, nisi justam causam haberet, non
            potest dici. Quod si justam habebat, etiam impossibile erat illam resistentiam multo
            magis per bonum Angelum fieri. Et ideo dicendum est cum Gregorio, quod uterque bonus
            Angelus fuit: quod etiam magis litterae consonat, quae in eadem locutionis serie
            principem Persarum nominat, et Michaelem principem Judaeorum, quem constat bonum Angelum
            esse. Haec autem pugna sic intelligenda est secundum Gregorium. Cum enim judicia Dei
            sint abyssus multa, profunditatem judiciorum ejus Angeli comprehendere non possunt: et
            ideo quid unicuique genti vel homini debeatur secundum dispositionem divinam non semper
            intelligunt, nisi eis reveletur. Contingit autem quandoque quod in diversis gentibus
            inveniantur diversa merita, secundum quorum diversitatem videtur quod una gens alteri
            subesse debeat, vel ab ejus dominio liberari, sicut tunc in Judaeis erat: quia Danielis
            oratio, quantum in se erat, liberationem populi merebatur; sed peccata populi, et etiam
            utilitas quam Judaei faciebant in regno Persarum, dum per eos Dei notitia diffundebatur,
            erant in contrarium. Et quia unusquisque Angelus secundum officium suum, ad examen
            divinae scientiae referebat merita sibi subditorum, ideo relatio contrariorum meritorum
            per diversos Angelos facta, sententiam divinam expectantes, pugna inter Angelos vocatur;
            et eorum concordia est in divinae illuminationis perceptione, per quam de divina
            voluntate instruuntur: hoc enim omnes concorditer volunt quod percipiunt Deum velle;
            unde dicitur Job 15, de Deo, quod facit concordiam in sublimibus.</p>
          <p xml:id="ta-l2d11q2-d1e371">Ad primum ergo dicendum, quod, secundum philosophum in 9 Ethic., amicitiae vel
            concordiae non repugnat diversitas opinionum, sed solum diversitas voluntatum: unde
            talis pugna quae est secundum judicia ex diversis meritis sumpta, non obstat unitati
            caritatis, cum voluntas eorum sit una, ut divina scilicet providentia expleatur.</p>
          <p xml:id="ta-l2d11q2-d1e374">Ad secundum dicendum, quod non est inconveniens contrariarum causarum utramque aliquid
            justitiae habere; et secundum hoc utraque a bono defendi potest; et praecipue expectando
            divinam sententiam.</p>
          <p xml:id="ta-l2d11q2-d1e378">Ad tertium dicendum, quod ordo praelationis Angelorum perficitur per illuminationes
            divinitus receptas; et ideo ea recepta, unus alteri non obsistit.</p>
          <p xml:id="ta-l2d11q2-d1e381">Ad quartum dicendum, quod quamvis in Angelis non possit esse falsa opinio, potest tamen
            in eis esse quorumdam nescientia, ex hoc quod intellectus eorum propter potentialitatem
            admixtam, non omnino terminatur ad unum; et secundum quod eorum quae nesciunt,
            cognitionem a Deo vel superioribus Angelis expectant, interrogare in Scriptura dicuntur.
            Quia tamen ei quod nesciunt, per judicium non adhaerent, ideo falli non possunt; sed
            secundum contrarietatem rerum quae in judicium divinum veniunt, contrarietates inter eos
            memorantur.</p>
        </div>
        <div xml:id="ta-l2d11q2-Dd1e385" type="articulus">
          <head xml:id="ta-l2d11q2-Hd1e387">Articulus 6</head>

          <head xml:id="ta-l2d11q2-Hd1e390" type="question-title">Utrum ordines durabunt post diem judicii</head>

          <p xml:id="ta-l2d11q2-d1e393">Ad sextum sic proceditur. Videtur quod ordines post diem judicii non durabunt. Dicitur
            enim 1 Corinth. 15, quod cum Christus tradiderit regnum Deo et patri, evacuabit omnem
            principatum et potestatem. Hoc autem erit in resurrectione. Ergo videtur quod eadem
            ratione alios ordines evacuabit.</p>
          <p xml:id="ta-l2d11q2-d1e396">Praeterea, quidam ordines actum proprium habent in directione divinorum; sicut
            principes, ut praesint regnis et provinciis; et Angeli, ut custodiant homines. Sed ista
            ministeria cessabunt post diem judicii. Ergo et ordines.</p>
          <p xml:id="ta-l2d11q2-d1e399">Praeterea, major perfectio erit in Angelis quam in corporibus inferioribus. Sed in
            corporibus post diem judicii non erit actio, quia cessabit motus primi mobilis, et hoc
            propter perfectionem universi. Ergo multo minus in Angelis. Sed hierarchia est scientia
            et actio. Ergo non erunt hierarchiae et ordines post diem judicii.</p>
          <p xml:id="ta-l2d11q2-d1e403">Praeterea, post diem judicii, Angeli in cognitione non proficient. Sed per purgationem
            et illuminationem superiorum inferiores proficiunt in cognitione, ut dictum est. Ergo
            non erit illuminatio et purgatio; et ita nec hierarchiarum et ordinum distinctio.</p>
          <p xml:id="ta-l2d11q2-d1e406">Sed contra, homines assumuntur ad ordines Angelorum. Sed frustra esset tam distincta et
            ordinata assumptio, si completo numero electorum, ordinata distinctio esse desineret.
            Ergo videtur quod ordines post diem judicii remanebunt.</p>
          <p xml:id="ta-l2d11q2-d1e409">Praeterea, ad distinctionem ordinum duo concurrunt, scilicet gradus naturae et
            distantia gratiae. Sed utrumque remanebit post diem judicii. Ergo et ordinum
            distinctio.</p>
          <p xml:id="ta-l2d11q2-d1e412">Respondeo dicendum, quod distinctio ordinum et hierarchiarum caelestium potest
            considerari vel quantum ad essentialia hierarchiae et ordinis, et sic semper erit, quia
            semper manebunt distincti gradus naturae in Angelis et diversae sortes gloriae et etiam
            actiones hierarchiae, quia unus alium illuminabit, purgabit, et perficiet: vel quantum
            ad actum consequentem, secundum quod mediantibus ordinibus Angelorum homines reducuntur
            in Deum; et quantum ad hoc praelatio ordinum cessabit, cessante statu viatorum.</p>
          <p xml:id="ta-l2d11q2-d1e415">Et per hoc patet responsio ad primum: quia secundum hoc ultimum intelligitur
            auctoritas.</p>
          <p xml:id="ta-l2d11q2-d1e418">Ad secundum dicendum, quod actus essentialis ordinum est principaliter in receptione
            divini luminis, et consequenter in transfusione ejusdem in inferiores; sed quod hoc
            ordinetur ad reductionem hominum viatorum, accidit ipsis ordinibus; unde cessante statu
            viae, non oportet quod cesset distinctio ordinum. Nihilominus tamen remanebit modus
            recipiendi divinum lumen, proportionatum statui viatorum reducendorum, si essent.</p>
          <p xml:id="ta-l2d11q2-d1e422">Ad tertium dicendum, quod actio corporum quae est per motum, tolletur, quia motus
            cessabit et omnis imperfectio evacuabitur; sed actio quae est sine motu, manebit: semper
            enim sol illuminabit inferiorem aerem: ita etiam et actiones hierarchicae, quae sine
            motu sunt, post diem judicii remanebunt.</p>
          <p xml:id="ta-l2d11q2-d1e425">Per hoc etiam patet responsio ad quartum: quia si non sit illuminatio et purgatio
            ordinata ad quorumdam novorum cognitionem per modum profectus et motus cujusdam, erit
            tamen continuatio illuminationis, secundum quod inferiores in lumine superiorum,
            rationes secretorum divinorum cognoscent.</p>
        </div>
        <div xml:id="ta-l2d11q2-Dd1e429">
          <head xml:id="ta-l2d11q2-Hd1e431">Expositio textus</head>
          <p xml:id="ta-l2d11q2-d1e434"><quote xml:id="ta-l2d11q2-Qd1e435">Dicit enim Isaias ex persona Angelorum (...) quis est iste qui venit de Edom,
              tinctis vestibus de Bosra?</quote> Hanc quaestionem Dionysius dicit esse superiorum
            Angelorum expectantium ab ipso Christo illuminari de secretis mysteriis suae
            incarnationis: non tamen ipsi Christo quaestionem proponunt, sed sibi invicem, ad
            significandum reverentiam eorum ad Christum; sicut discipuli mutuo disputantes
            determinationem Magistri expectant. <quote xml:id="ta-l2d11q2-Qd1e438">Quid est quod illi nesciant qui scientem
              omnia sciunt?</quote> Hoc, sicut dicit Magister, potest intelligi de his quae ad
            beatitudinem pertinent: vel etiam quia nihil est ad cujus cognitionem medium illud non
            sufficiat, scilicet divina essentia: unde non est ex defectu ejus ut aliquid lateat
            ipsam videntem, sed ex defectu videntis, qui ipsam perfecte non comprehendit. Quanto
            autem intellectus videntis perspicacior est, tanto plura in ipsa videt; ad altiorem
            autem perspicacitatis gradum non nisi dono ipsius Dei visi ascendit: quod quidem non
            communicat necessitate, sed voluntate: et ideo dicitur illud speculum voluntarium esse,
            ut in se hoc solum quod vult ostendat.</p>
        </div>
      </div>
    </body>
  </text>
</TEI>