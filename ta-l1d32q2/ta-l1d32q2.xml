<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum I, Distinctio 32, Quaestio 2</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Librum I, Distinctio 32, Quaestio 2</title>
          <date when="2016-03-15">March 15, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-15">March 15, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l1d32q2">
        <head xml:id="ta-l1d32q2-Hd1e89">Librum I, Distinctio 32, Quaestio 2</head>
        <div xml:id="ta-l1d32q2-Dd1e92">
          <head xml:id="ta-l1d32q2-Hd1e94">Prooemium</head>
          <p xml:id="ta-l1d32q2-d1e97">Deinde quaeritur de his quae pertinent ad filium; et circa hoc quaeruntur duo: 1 utrum
            pater sit sapiens filio, vel sapientia genita; 2 utrum ipse filius sapientia genita vel
            ingenita sapiens sit.</p>
        </div>
        <div xml:id="ta-l1d32q2-Dd1e101" type="articulus">
          <head xml:id="ta-l1d32q2-Hd1e103">Articulus 1</head>

          <head xml:id="ta-l1d32q2-Hd1e106" type="questionTitle">Utrum pater sit sapiens sapientia genita</head>

          <p xml:id="ta-l1d32q2-d1e109">Ad primum sic proceditur. Videtur quod pater sit sapiens sapientia genita. Omnis enim
            sapiens sua sapientia sapiens dicitur. Sed filius est sapientia patris, qui est
            sapientia ingenita. Ergo et cetera.</p>
          <p xml:id="ta-l1d32q2-d1e112">Praeterea, omnis sapiens est sapiens illa sapientia sine qua sapiens non esset. Sed
            sine filio pater sapiens non esset, ut supra dixit Augustinus, 9 dist. Ergo videtur quod
            pater sit sapiens filio, vel sapientia genita.</p>
          <p xml:id="ta-l1d32q2-d1e115">Item, illa sapientia quis sapiens dicitur in qua videt ea quae ipse cognoscit. Sed
            supra dixit Augustinus, 31 distinct.: <quote xml:id="ta-l1d32q2-Qd1e117">ibi</quote>, scilicet in verbo,
              <quote xml:id="ta-l1d32q2-Qd1e120">videt omnia Deus</quote>. Ergo et cetera.</p>
          <p xml:id="ta-l1d32q2-d1e125">Praeterea, Deus sapiens non diceretur nisi seipsum videret. Sed seipsum videt in filio,
            sicut res videtur in sua imagine. Ergo videtur quod sit sapiens filio, vel sapientia
            genita.</p>
          <p xml:id="ta-l1d32q2-d1e128">Contra est quod in littera ab Augustino dicitur.</p>
          <p xml:id="ta-l1d32q2-d1e131">Respondeo dicendum, quod quamvis pater dicat se verbo suo, nullo modo concedendum est
            quod sapientia genita sapiens sit; et hoc propter diversum modum significandi in
            utroque. Verbum enim significat per modum operationis, quae denominat illud a quo
            progreditur, scilicet operantem; unde pater denominatur dicens verbo genito, sicut et
            diligens amore procedente. Sed sapientia significatur per modum formae manentis in eo
            cujus est; unde non potest denominari aliquis sapiens nisi per id quod in ipso est, et
            non per id quod ab ipso est. Quidquid autem significatur esse in aliquo per modum formae
            vel substantialis vel accidentalis, significatur ut principium alicujus in ipso; quia
            forma substantialis est principium substantialis esse; et accidentalis dat aliquod esse,
            scilicet accidentale; et utraque principium est operationis in eo in quo est. Cum autem
            filius nullam rationem principii habeat respectu patris, non potest dici, quod pater
            filio, vel sapientia genita, sapiens sit.</p>
          <p xml:id="ta-l1d32q2-d1e134">Ad primum igitur dicendum, quod sapientia patris dicitur dupliciter: scilicet sapientia
            quae in ipso est, quae est essentialis sapientia; et hac formaliter sapiens est, sicut
            quilibet sapiens denominatur sapiens sapientia quae in eo est. Dicitur etiam sapientia
            patris quae est a patre procedens; et hac non denominatur sapiens, sicut nec homo
            sapiens denominatur a sapientia quam in alterum docendo producit.</p>
          <p xml:id="ta-l1d32q2-d1e137">Ad secundum dicendum, quod Augustinus in illa ratione contra haereticum accipit
            sapientiam essentialem, sine qua pater sapiens non esset, secundum quod ab apostolo est
            appropriata filio, 1 Corinth. 1, 24: <quote xml:id="ta-l1d32q2-Qd1e139">Christum Dei virtutem, et Dei
              sapientiam</quote>; et sapientia in ratione appropriata non esset, si filius non
            esset: unde oportet filium patri coaeternum esse, sicut et sapientiam filio
            appropriatam.</p>
          <p xml:id="ta-l1d32q2-d1e143">Ad tertium dicendum, quod videre in aliquo dicitur dupliciter. Aut cujus cognitionem in
            eo accipit, sicut intellectus scientiam in sensibilibus accipit, vel intellectus
            possibilis in lumine intellectus agentis, vel discipulus in verbo magistri dicto vel
            scripto. Aut rem cognitam in alio repraesentatam intueri; sicut aedificator videt artem
            suam in domo quam facit, vel sicut aliquis videt illud quod scit, in libro ubi scriptum
            est. Primo ergo modo pater nihil videt in filio, quia non accipit cognitionem a filio;
            sed secundo modo; quia rationes ipsas omnium creaturarum in verbo suo posuit, ipsum
            generando.</p>
          <p xml:id="ta-l1d32q2-d1e147">Ad quartum dicendum, quod quidam dicunt, quod quamvis pater videat in verbo creaturam,
            non tamen ibi videt se. Non tamen video causam quare sicut per modum praedictum
            creaturam in verbo videt, quae ibi relucet, non multo magis seipsum videat, qui
            perfectissime in verbo repraesentatur; et sic etiam non est inconveniens quod per modum
            istum in creatura se videat, quae ipsius divinae bonitatis repraesentativa est per
            imaginem vel vestigium; non tamen sequitur quod pater sapiens sit sapientia genita.</p>
        </div>
        <div xml:id="ta-l1d32q2-Dd1e151" type="articulus">
          <head xml:id="ta-l1d32q2-Hd1e153">Articulus 2</head>

          <head xml:id="ta-l1d32q2-Hd1e156" type="questionTitle">Utrum filius sit sapiens sapientia genita</head>
          <div xml:id="ta-l1d32q2-Dd1e159">
            <head xml:id="ta-l1d32q2-Hd1e161">Quaestiuncula 1</head>
            <p xml:id="ta-l1d32q2-d1e164">Ad secundum sic proceditur. Videtur quod filius non sit sapiens sapientia genita.
              Filius enim non alio est sapiens quam pater, sicut nec alio est Deus. Sed pater est
              sapiens sapientia essentiali. Ergo et filius sapientia essentiali sapiens est. Sed
              sapientia essentialis non est genita, sicut nec essentia. Ergo et cetera.</p>
            <p xml:id="ta-l1d32q2-d1e167">Praeterea, sapientia qua denominatur aliquis sapiens, habet aliquam rationem
              principii respectu ipsius sapientis. Sed filius nullo modo sui ipsius principium est.
              Ergo videtur quod non sit sapiens sapientia genita.</p>
            <p xml:id="ta-l1d32q2-d1e170">Item, sicut supra hac dist. dixit Magister, sapientia genita est ipsa hypostasis
              filii; hypostasis autem non significatur per modum formae. Cum igitur denominatio fiat
              a forma, videtur quod non possit dici sapiens sapientia genita.</p>
            <p xml:id="ta-l1d32q2-d1e173">Contra, omne quod per se non est sapiens, non est sapiens nisi per accidens. Sed
              filius non est sapiens per accidens. Ergo est sapiens per se. Sed ipse est sapientia
              genita. Ergo est sapiens sapientia genita.</p>
          </div>
          <div xml:id="ta-l1d32q2-Dd1e177">
            <head xml:id="ta-l1d32q2-Hd1e179">Quaestiuncula 2</head>
            <p xml:id="ta-l1d32q2-d1e182">Ulterius quaeritur, utrum sit sapiens sapientia ingenita; et videtur quod non. Quia
              sapientia qua aliquis denominatur sapiens, significatur esse in sapiente per modum
              formae inhaerentis. Non autem sic pater est in filio, sicut nec e contra. Ergo sicut
              pater non dicitur sapiens sapientia genita, ita nec filius sapientia ingenita.</p>
            <p xml:id="ta-l1d32q2-d1e185">Contra, omnis sapiens, illa sapientia sapiens dicitur a qua habet quod sit sapiens.
              Sed filius a patre, qui est sapientia ingenita, habet quod sit sapiens. Ergo filius
              est sapiens sapientia ingenita.</p>
          </div>
          <div xml:id="ta-l1d32q2-Dd1e189">
            <head xml:id="ta-l1d32q2-Hd1e191">Quaestiuncula 1</head>
            <p xml:id="ta-l1d32q2-d1e194">Respondeo dicendum, quod istae propositiones, a et per, in hoc differunt; quia a
              designat tantum habitudinem principii per modum efficientis; sed per designat
              habitudinem principii secundum quodlibet genus causae; unde omne illud quod est ab
              aliquo, est per illud; sed non convertitur. In divinis autem non potest esse nisi
              habitudo secundum duplex genus causae; quarum una tantum est habitudo realis, scilicet
              per modum causae efficientis vel originantis, sicut pater dicitur principium filii;
              alia vero habitudo principii potest designari in divinis secundum rationem tantum et
              non realiter, scilicet habitudo formae, ut eum dicimus quod pater est Deus per
              deitatem suam. Cum ergo dicitur quod filius est sapiens sapientia, ablativus iste non
              potest construi nisi vel in aliqua habitudine quasi efficientis; et sic falsa est; est
              enim sensus, quod filius sit sapiens a sapientia genita, et sit sapiens a seipso, quod
              falsum est; quia sicut esse, ita et sapere habet a patre, qui sapientia ingenita est.
              Unde dicitur per modum istum sapiens a sapientia ingenita, vel per sapientiam
              ingenitam, si ly per designat habitudinem principii efficientis; et similiter a
              sapientia ingenita; non autem a se vel per se vel seipso hoc modo sapiens est. Aut
              construitur in habitudine quasi principii formalis. Hoc autem contingit dupliciter:
              quia quod sequitur formam alicujus rei, potest dici esse per formam illam, sicut homo
              dicitur intelligere per animam; vel per habentem formam; sicut dicimus quod homo per
              se est rationalis, quia per id quod est de essentia sua, scilicet per animam
              rationalem; per se enim, secundum philosophum, significat quod est per essentiam rei.
              Si igitur consideretur illud quo filius formaliter sapiens est, hoc est sapientia
              essentialis, quae neque genita neque ingenita est; et sic per eam et ea sapiens
              dicitur; sed nullo modo ab ea, quia essentia non generat. Si autem consideretur habens
              illam formam quae est ipsa hypostasis filii, quae etiam sapientia genita dicitur; sic
              per sapientiam genitam vel per se sapiens dicitur, sive sapientia genita vel
              seipso.</p>
            <p xml:id="ta-l1d32q2-d1e197">Ad primum igitur dicendum, quod sapientia, secundum quod supponit essentiam, non
              potest dici ingenita vel genita; sed secundum quod supponit hypostasim; semper tamen
              essentiam significat, sicut etiam hoc nomen Deus. Et quare hoc nomen sapientia potius
              talem suppositionem habere possit quam hoc nomen essentia, supra, 5 distinct., quaest.
              1, art. 2, dictum est. Et tunc, quamvis sit eadem essentia quae est pater et filius,
              non tamen eadem hypostasis; et ita non sequitur quod sapientia genita pater sapiens
              sit, sed tantum filius.</p>
            <p xml:id="ta-l1d32q2-d1e200">Ad secundum dicendum, quod in illis quae dicuntur per se, est aliquid de essentia rei
              accipere quod est principium illius quod per se praedicatur, sicut rationale de
              homine; nec oportet quod ipsum suppositum de quo per se aliquid dicitur, sit
              principium illius, nisi sicut habens vel sicut operans, ut quando aliqua operatio
              dicitur esse per se alicujus; ita etiam non oportet quod ipsa hypostasis filii sit
              principium sui ipsius; sed ut id quod est essentia ejus, vel de essentia, sit
              principium formale hujus quod est sapientem esse; et hoc competit filio, quia per
              essentiam suam, quam communem cum patre habet, sapiens est; et ideo per se sapiens
              dicitur.</p>
            <p xml:id="ta-l1d32q2-d1e203">Et per hoc patet solutio ad tertium.</p>
            <p xml:id="ta-l1d32q2-d1e207">Et quartum concedimus.</p>
          </div>
          <div xml:id="ta-l1d32q2-Dd1e212">
            <head xml:id="ta-l1d32q2-Hd1e214">Quaestiuncula 2</head>
            <p xml:id="ta-l1d32q2-d1e217">Ad id quod ulterius quaeritur, dicendum, quod filius est sapiens sapientia ingenita,
              si ablativus construatur in habitudine principii quasi efficientis; non autem si
              construatur in habitudine principii quasi formalis; immo sic sapientia essentiali
              sapiens est, vel seipso.</p>
          </div>
        </div>
        <div xml:id="ta-l1d32q2-Dd1e222">
          <head xml:id="ta-l1d32q2-Hd1e224">Expositio textus</head>
          <p xml:id="ta-l1d32q2-d1e227"><quote xml:id="ta-l1d32q2-Qd1e228">Quidam dicunt, multiplicem hic fieri intelligentiam</quote>. Jam patet ratio
            istarum opinionum; quia primi accipiebant hanc praepositionem per secundum quod
            communiter designat habitudinem cujuscumque principii; alii vero accipiebant secundum
            quod quasi condividitur contra hanc praepositionem a vel ab, quae designat habitudinem
            principii efficientis: unde secundum hoc haec praepositio per designat habitudinem in
            divinis quasi formae; et sic simpliciter concedebant, quod filius per se sapiens est.
              <quote xml:id="ta-l1d32q2-Qd1e231">Natura, inquit, cui contradicis, haec veritas est</quote>. In verbis istis
            Hilarius ostendere intendit, quod filius non agit a se, sed agit per se, ex duabus
            auctoritatibus, quarum una habetur Joan. 14, 10: <quote xml:id="ta-l1d32q2-Qd1e234">pater in me manens, ipse facit
              opera</quote>; ex quo concludit quod non a se agit, sed a patre in ipso manente. Alia
            est Joan. 8, 29: <quote xml:id="ta-l1d32q2-Qd1e237">quae placita sunt ei, facio semper</quote>; ex qua concludit
            quod ipsemet agit per seipsum; unde subdit: <quote xml:id="ta-l1d32q2-Qd1e240">infirmus sit non a se agendo</quote>;
            idest cum hoc quod a seipso non agit sequeretur quod esset infirmus, <quote xml:id="ta-l1d32q2-Qd1e243">nisi a Deo
              ipse acciperet</quote>, idest, nisi hoc a Deo patre haberet ut ipse ageret sicut
            hypostasis per se subsistens et per se operans. <quote xml:id="ta-l1d32q2-Qd1e247">Post haec a quibusdam solet
              quaeri, utrum una tantum sit sapientia patris</quote>. Eadem ratione sapientia genita
            et sapientia ingenita, qua Deus genitus et Deus ingenitus, sunt unus Deus; quia propter
            communitatem formae significatae, idest deitatis et sapientiae, dicitur unus Deus et una
            sapientia; sed propter distinctionem hypostasum subsistentium in deitate et sapientia
            dicitur sapientia genita et ingenita. <quote xml:id="ta-l1d32q2-Qd1e250">Et sicut in Trinitate dilectio est quae est
              pater filius et spiritus sanctus</quote> et cetera. Hujus ratio est, quia personale
            non ponit in numerum cum essentiali, quia persona non realiter ab essentia distinguitur,
            sicut infra patebit.</p>
        </div>
      </div>
    </body>
  </text>
</TEI>