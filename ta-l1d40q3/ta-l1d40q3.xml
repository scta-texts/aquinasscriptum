<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber I, Distinctio 40, Quaestio 3</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Liber I, Distinctio 40, Quaestio 3</title>
          <date when="2016-03-15">March 15, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-15">March 15, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l1d40q3">
        <head xml:id="ta-l1d40q3-Hd1e89">Quaestio 3</head>

        <head xml:id="ta-l1d40q3-Hd1e92">Quaestio 3</head>

        <head xml:id="ta-l1d40q3-Hd1e95" type="question-title">Utrum praedestinatio sit certa</head>
        <!-- note this question title will not be picked up in rdfextraction because its in the main div. Currently div resources are only created for children divs of the main div -->

        <p xml:id="ta-l1d40q3-d1e100">Deinde quaeritur de certitudine praedestinationis. Et videtur quod non sit certa. Dicitur
          enim Apoc. 3, 11: <quote xml:id="ta-l1d40q3-Qd1e102" source="http://scta.info/resource/ap3_11@3-10">tene quod habes, ne alius accipiat coronam tuam</quote>. Aut hoc
          intelligitur de corona praesentis justitiae, aut de corona gloriae. Sed non de corona
          praesentis justitiae; quia gratia quam quis habet, eo peccante destruitur, nec de subjecto
          in subjectum mutatur. Ergo intelligitur de corona gloriae. Sed gloria non est alicujus in
          statu viae nisi quia est sibi praedestinata. Ergo videtur quod unus possit accipere hoc
          quod alii praedestinatum est; et ita praedestinatio certitudinem non habet.</p>
        <p xml:id="ta-l1d40q3-d1e107">Praeterea, Gregorius in moralibus dicit, quod aliis cadentibus, in eorum locum alii
          succedunt. Sed locus gloriae non potest dici eorum, nisi quia est eis praedestinatus. Ergo
          idem quod prius.</p>
        <p xml:id="ta-l1d40q3-d1e110">Praeterea, in Psal. 68, 12, dicitur: <quote xml:id="ta-l1d40q3-Qd1e112">deleantur de libro viventium</quote>. Sed non
          potest deleri de libro quod ibi scriptum non est. Cum ergo praedestinatio sit liber vitae,
          ut dictum est, videtur quod aliquid a praedestinatione possit deficere: et ita non erit
          certa.</p>
        <p xml:id="ta-l1d40q3-d1e116">Praeterea, eorum quae non sunt determinata nec in se nec in causis suis, non potest esse
          certitudo. Sed motus liberi arbitrii, quod est causa ad utrumlibet, non sunt determinati
          nec in se nec in suis causis, antequam sint. Ergo cum effectus praedestinationis expleatur
          motibus liberi arbitrii, quae sunt opera meritoria, videtur quod praedestinatio nullam
          certitudinem habeat.</p>
        <p xml:id="ta-l1d40q3-d1e119">Praeterea, omnis certa cognitio posita de necessitate concludit cognitum. Sed illud quod
          est aeternum, cum sit in omni tempore, potest in quocumque tempore poni. Cum igitur
          praedestinatio sit aeterna, potest poni aliquis praedestinatus antequam salvetur. Ergo
          potest concludi, iste salvabitur, sicut verum. Sed si futurum contingens esset verum, tunc
          accideret de necessitate, ut probat philosophus. Ergo sequeretur quod iste ex necessitate
          salvaretur, et quod non posset non salvari; et sic liberum arbitrium periret, quod est
          impossibile: et impossibile non sequitur nisi ex impossibili. Ergo videtur quod
          impossibile sit praedestinationem certitudinem habere; quia alia probata sunt possibilia
          esse.</p>
        <p xml:id="ta-l1d40q3-d1e122">Sed contra, praedestinatio in sui ratione includit praescientiam. Sed ipse Deus habet
          certam cognitionem de omnibus quae cognoscit, ut supra, dist. 36, quaest. 1, art. 3,
          habitum est. Ergo videtur quod praedestinatio sit certa.</p>
        <p xml:id="ta-l1d40q3-d1e125">Respondeo dicendum, quod quidam dixerunt quod Deus non cognoscit futura contingentia nisi
          secundum quod sunt, scilicet sciens ea esse contingentia, sicut necessaria esse
          necessaria. Sed hoc improbat Boetius: quia secundum hoc sequeretur quod Deus non plus
          cognosceret de salute hominum futura quam homo, qui scit etiam eam contingentem. Unde alii
          dixerunt, quod praedestinatio habet certitudinem, ita quod numerus salvandorum apud Deum
          est certus, accipiendo numerum quo numeramus, scilicet quod salvabuntur centum vel mille,
          et sic de aliis. Non autem certus est numerus materialiter sumptus, scilicet quo ad
          supposita; quia isti homines possunt et salvari et non salvari. Sed hoc est attribuere Deo
          imperfectam cognitionem. Si enim cognoscit quod tot salvabuntur, et non quod isti;
          imperfecta est ejus cognitio, et in universali tantum. Si autem cognoscit quod etiam isti,
          oportet hoc certum esse; quia cognitio ejus incerta esse non potest, sicut nec falsa. Et
          ideo dicendum est, quod numerus praedestinatorum utroque modo acceptus, scilicet et
          formaliter et materialiter, certus est Deo, sed incertus est nobis. Nec tamen ista
          certitudo necessitatem salvandis imponit; quod patet ex his quae dicta sunt.
          Praedestinatio enim includit in suo intellectu praescientiam, et providentiam salutis
          omnium. Providentia autem, ut dictum est, quamvis sit omnium, non tamen omnia necessario
          contingunt, sed secundum conditionem causarum proximarum, quarum naturas et ordinem
          providentia et praedestinatio salvat. Praescientia etiam non imponit necessitatem rebus
          nec inquantum est causa, cum sit causa prima, cujus conditionem effectus non habet, sed
          causae proximae; nec ratione adaequationis ad rem scitam quae ad rationem veritatis et
          certitudinis scientiae exigitur, quia adaequatio ista attenditur scientiae Dei ad rem non
          secundum quod est in causis suis, in quibus est ut possibile futurum tantum, sed ad ipsam
          rem, secundum quod habet esse determinatum, prout est praesens, et non futurum: et hoc
          supra, dist. 38, quaest. 1, art. 5, expositum est; et ita patet quod certitudo
          praedestinationis nullam necessitatem salvandis imponit.</p>
        <p xml:id="ta-l1d40q3-d1e129">Ad primum ergo dicendum, quod utroque modo potest exponi. Si enim intelligatur de corona
          praesentis justitiae, dicitur coronam ejus alius accipere, dum opera ipsius in caritate
          facta, quae sibi et aliis proderant, secundum quod spiritus caritatis facit communia
          merita sanctorum, ipso peccante sibi prodesse desinunt ad meritum vitae aeternae; eorum
          tamen fructus in illis manet qui in gratia perseverant; non autem ita quod eadem numero
          gratia quae est in uno, ipso peccante, in altero fiat. Et similiter exponitur, si
          intelligitur de corona futurae gloriae; quia sancti in patria existentes gaudent de
          omnibus meritis sanctorum qui in mundo sunt. Unde aliquo peccante, cujus multa merita
          praecesserunt, gaudium illorum meritorum in aeternum manebit in beatis, quod ipse peccando
          amisit; non ita quod gloria quae praedestinata est uni, alteri detur. Dicitur tamen:
            <quote xml:id="ta-l1d40q3-Qd1e131">ne alius accipiat coronam tuam</quote>, non ad excludendum praedestinationis
          certitudinem, sed ad ostendendam arbitrii libertatem.</p>
        <p xml:id="ta-l1d40q3-d1e135">Ad secundum dicendum, quod dictum Gregorii non intelligitur de loco qui sanctis
          praedestinatus est, sed de loco quem tenent in Ecclesia per statum praesentis justitiae;
          quia Ecclesia nunquam destituitur existentibus in gratia; unde peccantibus quibusdam, alii
          in gratiam a domino advocantur.</p>
        <p xml:id="ta-l1d40q3-d1e138">Ad tertium dicendum, quod praedestinatio est liber vitae secundum quod dicitur in eo
          aliquid scribi non solum quantum ad praesentem justitiam, sed etiam quantum ad futuram
          gloriam; et sic nullo modo potest dici aliquis deleri de libro vitae; sed illud quod est
          ibi scriptum quantum ad praesentem justitiam tantum, dicitur deleri, non mutatione facta
          ex parte libri, ut aliquid in eo fuerit, quod postmodum non sit; sed ex parte illius qui
          in libro scriptus dicitur, inquantum scilicet ipse mutatur a statu praesentis justitiae;
          et sic vita ejus non repraesentatur ut praesens, sed ut praeterita.</p>
        <p xml:id="ta-l1d40q3-d1e141">Ad quartum dicendum, quod contingens futurum, ut motus liberi arbitrii, quamvis non sit
          determinatum in causa sua, est tamen determinatum in esse suo secundum quod est actu; et
          sic subjacet certitudini praescientiae, sicut supra dictum est de futuris contingentibus,
          dist. 38, quaest. 1, art. 5.</p>
        <p xml:id="ta-l1d40q3-d1e144">Ad quintum dicendum, quod illud quod mensuratur aeternitate, est simul cum omni tempore,
          ita tamen quod nullo eorum mensuratur; et ideo actus divinae praescientiae non potest poni
          ita esse nunc, quasi mensuretur per praesens tempus, ut ordinem praesentis ad futurum ad
          suum scitum habeat; sed ad omne tempus et ad omne scitum habet ordinem praesentis ad
          praesens. Unde cum dicitur, Deus praescit hoc, non intelligitur quod hoc sit futurum
          respectu divinae scientiae, sed respectu hujus temporis in quo profertur: et ideo oportet
          hujusmodi verba et participia dicta de Deo a determinatione temporis absolvere, ut
          consignificent nunc aeternitatis, et non temporis; alias inevitabiliter sequitur
          error.</p>

      </div>
    </body>
  </text>
</TEI>