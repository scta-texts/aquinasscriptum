<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum IV, Distinctio 11, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Librum IV, Distinctio 11, Quaestio 1</title>
          <date when="2016-03-19">March 19, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-19">March 19, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="G" n="ghent567">Ghent, Belgium, Ghent University Library, 567</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#G" n="155b"/>
      </div>
    </front>
    <body>
      <div xml:id="ta-l4d11q1">
        <head xml:id="ta-l4d11q1-Hd1e97">Librum IV, Distinctio 11, Quaestio 1</head>
        <div xml:id="ta-l4d11q1-Dd1e100">
          <head xml:id="ta-l4d11q1-Hd1e102">Prooemium</head>
          <p xml:id="ta-l4d11q1-d1e105">Postquam determinavit Magister de re contenta in hoc sacramento, ostendens quod verum
            corpus ibi continetur, hic intendit determinare de conversione panis in corpus Christi,
            ex qua contingit ut sub sacramento corpus Christi contineatur; et dividitur in partes
            duas: in prima determinat de praedicta conversione panis in corpus Christi; in secunda
            ostendit qualiter species remaneant substantiali conversione facta, ibi: <quote xml:id="ta-l4d11q1-Qd1e107">sub alia
              autem specie tribus de causis carnem et sanguinem tradidit Christus</quote>. Circa
            primum tria facit: primo inquirit qualis sit praedicta conversio; secundo determinat
            hanc quaestionem quantum ad id in quo omnes conveniunt, ibi: <quote xml:id="ta-l4d11q1-Qd1e110">formalem tamen non
              esse cognosco</quote>; tertio determinat eam quantum ad id in quo diversi diversa
            opinantur, ibi: <quote xml:id="ta-l4d11q1-Qd1e113">quibusdam videtur esse substantialis</quote>. Et haec dividitur
            in partes tres secundum tres opiniones quas ponit; secunda pars incipit ibi:
              <quote xml:id="ta-l4d11q1-Qd1e116">quidam vero sic dicunt</quote> etc.; tertia ibi: <quote xml:id="ta-l4d11q1-Qd1e119">alii vero
              putaverunt</quote> et cetera. Circa primum tria facit: primo ponit opinionem; secundo
            objicit in contrarium, et solvit, ibi: <quote xml:id="ta-l4d11q1-Qd1e123">sed huic sententiae sic opponitur ab
              aliis</quote>; tertio ostendit quae locutiones sint concedendae vel negandae secundum
            hanc opinionem, ibi: <quote xml:id="ta-l4d11q1-Qd1e126">nec tamen concedunt quidam quod substantia panis aliquando
              sit caro Christi. Sub alia autem specie tribus de causis carnem et sanguinem tradidit
              Christus</quote>. Hic ostendit qualiter species remaneant substantiali conversione
            facta; et dividitur in partes duas: in prima ostendit quare sub alia specie corpus
            Christi verum in sacramento exhibeatur; in secunda determinat de usu sive distributione
            dictarum specierum, ibi: <quote xml:id="ta-l4d11q1-Qd1e129">colligitur etiam ex praedictis, quod Christus vinum aqua
              mixtum dedit discipulis, corpus vero tale dedit quale tunc habuit</quote>. Circa
            primum tria facit: primo ostendit quare sub alia specie corpus Christi proponatur in
            sacramento; secundo quare sub duplici, ibi: <quote xml:id="ta-l4d11q1-Qd1e132">sed quare sub duplici specie
              sumitur?</quote> Tertio de admixtione tertii elementi, scilicet aquae, ibi:
              <quote xml:id="ta-l4d11q1-Qd1e135">aqua vero admiscenda est vino. Colligitur etiam ex praedictis, quod Christus
              vinum aqua mixtum dedit discipulis</quote> et cetera. Hic determinat de distributione
            specierum; et primo quomodo Christus distribuerit; secundo quomodo nunc distribuendum
            sit, ibi: <quote xml:id="ta-l4d11q1-Qd1e138">Eucharistia quoque intincta non debet dari populo pro supplemento
              communionis</quote>. Hic est triplex quaestio. Prima de conversione panis in corpus
            Christi, et vini in sanguinem. Secunda de materia hujus sacramenti, cujus species post
            conversionem remanent. Tertia de usu sacramenti istius in prima sui institutione, qua
            Christus ipsum discipulis dedit. Circa primum quaeruntur quatuor: 1 utrum post
            consecrationem remaneat ibi panis; 2 utrum annihiletur; 3 utrum convertatur in corpus
            Christi; 4 de locutionibus quae in hac materia concedendae sunt.</p>
        </div>
        <div xml:id="ta-l4d11q1-Dd1e143" type="articulus">
          <head xml:id="ta-l4d11q1-Hd1e145">Articulus 1</head>

          <head xml:id="ta-l4d11q1-Hd1e148" type="questionTitle">Utrum substantia panis remaneat post consecrationem</head>
          <div xml:id="ta-l4d11q1-Dd1e151">
            <head xml:id="ta-l4d11q1-Hd1e153">Quaestiuncula 1</head>
            <p xml:id="ta-l4d11q1-d1e156">Ad primum sic proceditur. Videtur quod substantia panis remaneat post consecrationem,
              ut dicit tertia opinio. Damascenus enim dicit: <quote xml:id="ta-l4d11q1-Qd1e158">quia consuetudo est hominibus
                comedere panem et vinum, conjugavit eis divinitatem, et fecit ea corpus et sanguinem
                suum</quote>. Sed conjunctio requirit utrumque conjunctorum existere actu. Ergo
              panis remanet cum corpore Christi.</p>
            <p xml:id="ta-l4d11q1-d1e162">Praeterea, illud quod de pane remanet in hoc sacramento post consecrationem, cum sit
              sacramentum tantum, debet verum corpus Christi, et etiam mysticum, significare. Sed
              significatio talis non competit pani nisi ratione substantiae suae secundum quam ex
              diversis granis conficitur, secundum quam etiam reficere et nutrire habet. Ergo
              oportet quod remaneat in substantia panis.</p>
            <p xml:id="ta-l4d11q1-d1e165">Praeterea, illud ad quod pauciora difficilia sequuntur, est magis eligendum. Sed ad
              hanc positionem sequuntur pauciora difficilia, cum nihil aliud sequatur, nisi quod duo
              corpora sint in eodem loco; quod non est inconveniens de corpore glorioso ratione suae
              subtilitatis. Ergo haec opinio est alii praeeligenda.</p>
            <p xml:id="ta-l4d11q1-d1e168">Sed contra, hoc pronomen hoc, cum sit demonstrativum ad sensum, demonstrat
              substantiam sub speciebus immediate latentem. Sed si substantia panis ibi remaneret,
              ipsa sola immediate accidentibus subesset, quia eis afficeretur. Ergo ad ipsam
              ferretur demonstratio hujus pronominis hoc, cum dicitur: <quote xml:id="ta-l4d11q1-Qd1e170">hoc est corpus
                meum</quote>; et sic locutio esset falsa; quod est inconveniens et haereticum, quia
              est in doctrina religionis proposita. Ergo et praedicta positio est haeretica.</p>
            <p xml:id="ta-l4d11q1-d1e175">Praeterea, si substantia panis ibi remaneret, tunc sumens hoc sacramentum non solum
              sumeret spiritualem cibum, sed corporalem. Sed corporalis cibi sumptio impedit a
              sacramento ulterius eadem die percipiendo, ut supra, dist. 8, dictum est. Ergo qui
              semel sumpsisset corpus Christi, non posset iterato sumere; quod est contra ritum
              hujus sacramenti.</p>
          </div>
          <div xml:id="ta-l4d11q1-Dd1e179">
            <head xml:id="ta-l4d11q1-Hd1e181">Quaestiuncula 2</head>
            <p xml:id="ta-l4d11q1-d1e184">Ulterius. Videtur quod non debeant species panis remanere. Quia in sacramento
              veritatis non debet esse aliqua deceptio. Sed cum accidentia ducant in cognitionem
              ejus quod quid est, secundum philosophum in 1 de anima, deceptio videtur, ostendere
              illius accidentia cujus substantia non manet. Ergo ex quo substantia panis non manet,
              non deberent accidentia ejus manere.</p>
            <p xml:id="ta-l4d11q1-d1e187">Praeterea, causae in littera assignatae non videntur convenientes. Fides enim quamvis
              experimentum rationis effugiat, tamen rationis contradictionem non requirit: quia ea
              quae sunt fidei non sunt contra rationem, sed supra. Sed quod sub alia specie
              videatur, hoc non solum contra rationem, sed etiam contra sensum apparet. Ergo non
              deberet sub alia specie apparere propter meritum fidei.</p>
            <p xml:id="ta-l4d11q1-d1e190">Praeterea, supposita fide hujus sacramenti, per quam corpus Christi sine sui
              detrimento manducari creditur, non esset horridum istud sumere in quacumque specie
              appareret. Sed fides necessaria est ad sumendum. Ergo secunda causa quam assignat,
              nulla est.</p>
            <p xml:id="ta-l4d11q1-d1e193">Praeterea, illud quod aliquando fit ad confirmationem fidei, si semper fieret, non
              esset irrisio, sed major confirmatio. Sed aliquando ad confirmationem fidei alicujus
              dubitantis de hoc sacramento, ostenditur corpus Christi sub specie carnis, sicut
              legitur in vita beati Gregorii et in vitis patrum. Ergo non esset ad irrisionem, si
              semper in specie propria ostenderetur.</p>
            <p xml:id="ta-l4d11q1-d1e197">Sed contra, sacramentum est sensibile signum, ut 1 distinct. dictum est. Sed panis
              est corporis Christi veri sacramentum. Ergo debet remanere quantum ad sensibilia
              accidentia.</p>
            <p xml:id="ta-l4d11q1-d1e200">Praeterea, usus sacramenti est manducatio, ut supra, dist. 9, dictum est. Sed
              manducatio requirit divisionem cibi, quae fit per masticationem. Ergo cum divisio non
              possit fieri in vero corpore Christi, quod est gloriosum, oportuit quod essent ibi
              species saltem aliae, quarum fractio esset.</p>
          </div>
          <div xml:id="ta-l4d11q1-Dd1e204">
            <head xml:id="ta-l4d11q1-Hd1e206">Quaestiuncula 3</head>
            <p xml:id="ta-l4d11q1-d1e209">Ulterius. Videtur quod etiam forma substantialis panis debeat remanere. Operatio enim
              substantialis non potest fieri sine forma substantiali. Sed nutrire est operatio
              formae substantialis: quia nutrit inquantum quid cibus, ut dicitur in 2 de anima. Ergo
              cum species quae in sacramento remanent, etiam corporaliter nutriant, ut a quibusdam
              dicitur, videtur quod forma substantialis panis remaneat.</p>
            <p xml:id="ta-l4d11q1-d1e212">Praeterea, illud quod non mutatur in aliquid corporis Christi, oportet quod post
              consecrationem maneat. Sed forma substantialis panis non convertitur in aliquid
              corporis Christi: quia si converteretur, oporteret quod converteretur in animam, quae
              est forma substantialis corporis Christi, in quam non convertitur aliquid, ut ex
              praecedenti dist. patet. Ergo forma substantialis panis manet sicut accidentia.</p>
            <p xml:id="ta-l4d11q1-d1e215">Praeterea, panis est quoddam artificiale. Sed formae artificialium sunt accidentia,
              ut patet in 2 Physic. Cum ergo accidentia maneant, videtur quod forma panis secundum
              quam est panis, maneat.</p>
            <p xml:id="ta-l4d11q1-d1e218">Praeterea, secundum Averroem in Lib. de substantia orbis, et in 1 Physic., oportet in
              materia praeintelligere dimensiones ante formas substantiales aliquo modo in
              generabilibus et corruptibilibus, alias non possunt esse diversae formae in diversis
              partibus materiae, cum divisio non fiat nisi secundum quantitatem. Sed dimensiones
              manent. Ergo et forma substantialis manet.</p>
            <p xml:id="ta-l4d11q1-d1e222">Sed contra, remotis accidentibus et forma substantiali, nihil manet nisi subjectum
              commune. Sed illud quod est commune, non potest converti in aliquid. Ergo non posset
              intelligi aliqua conversio fieri si forma substantialis remaneret.</p>
            <p xml:id="ta-l4d11q1-d1e225">Praeterea, species panis et vini sensibiles sunt sacramentum tantum in Eucharistia.
              Ergo debent ducere in illud cujus sunt sacramentum, scilicet in corpus Christi. Sed si
              remaneret ibi forma substantialis panis, ducerent in ipsam magis quam in corpus
              Christi, quia sunt ei propinquiores secundum naturam. Ergo videtur quod non remaneat
              forma substantialis panis.</p>
          </div>
          <div xml:id="ta-l4d11q1-Dd1e230">
            <head xml:id="ta-l4d11q1-Hd1e232">Quaestiuncula 1</head>
            <p xml:id="ta-l4d11q1-d1e235">Respondeo dicendum ad primam quaestionem, quod haec positio, quae ponit substantiam
              panis ibi remanere post consecrationem simul cum vero corpore, incompetens est huic
              sacramento, et impossibilis, et haeretica. Incompetens quidem, quia impediret
              venerationem debitam huic sacramento: esset enim idolatriae occasio, si hostiae
              veneratio latriae exhiberetur, substantia panis ibi remanente. Esset etiam contra
              significationem sacramenti: quia species non ducerent in verum corpus Christi per
              modum signi, sed magis in substantiam panis. Esset etiam contra usum sacramenti: quia
              jam cibus iste non esset pure spiritualis sed etiam corporalis. Sed quod sit
              impossibilis, patet ex hoc quod impossibile est aliquid esse nunc cum prius non
              fuerit, nihil ipso mutato vel aliquo in ipsum: nec posset etiam per miraculum fieri,
              sicut quod esset animal rationale mortale, et non esset homo: aliter enim se habere
              nunc et prius est idem quod moveri vel transmutari. Si ergo corpus Christi verum esset
              sub sacramento nunc et non prius, oporteret aliquem motum vel mutationem intervenisse.
              Sed nulla mutatio est ex parte panis facta secundum hanc positionem. Ergo oportet quod
              corpus Christi sit mutatum saltem localiter, ut dicatur quod corpus Christi est hic,
              quia per motum localiter huc venit; quod omnino esse non potest: quia cum simul et
              semel in diversis locis corpus Christi consecretur, oporteret quod simul et semel ad
              diversa loca unum numero moveretur corpus, quod est impossibile: quia contingeret
              simul contrarios motus inesse eidem, vel saltem diversos ejusdem speciei. Quod autem
              sit haeretica, patet ex hoc quod contradicit veritati Scripturae; non enim esset verum
              dicere: hoc est corpus meum, sed: hic est corpus.</p>
            <p xml:id="ta-l4d11q1-d1e238">Ad primum ergo dicendum, quod verbum Damasceni intelligendum est quantum ad species
              quibus corpus Christi divinitati unitum modo ineffabili conjungitur.</p>
            <p xml:id="ta-l4d11q1-d1e241">Ad secundum dicendum, quod species sic remanentes repraesentant aliquo modo
              substantiam quam prius afficiebant, et per consequens proprietates ejus; et ita habent
              rationem significandi per quamdam similitudinem corpus Christi verum et mysticum.</p>
            <p xml:id="ta-l4d11q1-d1e244">Ad tertium dicendum, quod hanc positionem sequitur gravius inconveniens quam quod
              contradictoria sint simul vera: quia ponit definitionem (scilicet aliter nunc quam
              prius), et non potest ponere definitum (scilicet motum), neque in corpore domini,
              neque in substantia panis.</p>
          </div>
          <div xml:id="ta-l4d11q1-Dd1e248">
            <head xml:id="ta-l4d11q1-Hd1e250">Quaestiuncula 2</head>
            <p xml:id="ta-l4d11q1-d1e253">Ad secundam quaestionem dicendum, quod accidentia panis eadem numero remanent ibi.
              Quomodo autem ibi sint, utrum sine subjecto vel alio modo, in sequenti distinct., qu.
              1, art. 1, dicetur. Sed ratio quare remaneant, assignatur in littera ex parte usus
              sacramenti, et quantum ad manducationem spiritualem, quae est per fidem, ut scilicet
              fides esset majoris meriti quantum ad manducationem sacramentalem, ne scilicet esset
              nobis horrori, si in propria specie sumeretur, et infidelibus irrisioni. Potest
              assignari et alia causa ex parte ipsius sacramenti: quia spiritualia in sacramentis
              per signa corporalia consueverunt ostendi: et quia corpus Christi verum non est cibus
              corporalis, sed spiritualis; ideo oportuit quod per similitudines sensibiles cibus
              corporalis significaretur, et eis contineretur.</p>
            <p xml:id="ta-l4d11q1-d1e256">Ad primum ergo dicendum, quod in hoc sacramento non est aliqua deceptio neque fictio.
              Non enim sensus decipitur, quia non habet judicare nisi de sensibilibus speciebus,
              quae quidem vere ibi sunt sicut et sensui ostenduntur; neque etiam intellectus, qui
              habet judicium de substantiis rerum per fidem juvatus.</p>
            <p xml:id="ta-l4d11q1-d1e259">Ad secundum dicendum, quod jam patet ex dictis quod non est contra sensum, sed supra;
              quia sensus non potest pertingere ad illius substantiae cognitionem.</p>
            <p xml:id="ta-l4d11q1-d1e262">Ad tertium dicendum, quod supposita fide, in sumptione corporis Christi in specie
              propria apparentis non esset horror ex abominatione proveniens, esset tamen horror ex
              devotione procedens; quia homo non solum refugit immunda tangere ex abominatione, sed
              etiam sancta ex devotione.</p>
            <p xml:id="ta-l4d11q1-d1e266">Ad quartum dicendum, quod quantum ad ostensionem talis speciei fides potest
              aedificari; sed si in hac specie sumeretur, magis esset in fidei destructionem: quia
              corpus Christi quod est gloriosum, passibile ostenderetur, si masticationi
              subesset.</p>
          </div>
          <div xml:id="ta-l4d11q1-Dd1e270">
            <head xml:id="ta-l4d11q1-Hd1e272">Quaestiuncula 3</head>
            <p xml:id="ta-l4d11q1-d1e275">Ad tertiam quaestionem dicendum, quod forma panis substantialis non remanet post
              consecrationem; et hoc propter tres rationes. Primo, quia in qualibet transmutatione
              vel conversione terminus a quo est ejusdem generis cum termino ad quem. Illud autem ad
              quod terminatur conversio, non est forma tantum neque materia tantum, sed substantia
              existens in actu; et hoc declarant verba substantiva, quae hoc faciunt quod
              significant. Unde cum in eis exprimatur per hoc pronomen hoc substantia in actu
              composita, oportet quod illud quod convertitur in corpus Christi, sit etiam substantia
              composita, non materia panis tantum; et ita forma panis non manet. Secundo, quia
              frustra remaneret. Accidentia enim manent ut sint signa, quia ad hoc sunt ut per ea de
              substantia subjacente cognitionem accipiamus, cum sint sensibilia, et ita ad
              cognitionem intelligibilium via. Sed forma substantialis non est quid sensibile, sed
              est ordinata ad esse substantiale. Unde cum substantia panis non remaneat, frustra
              forma substantialis ibi esset. Tertio, quia accidentia non immediate ducerent in
              corpus Christi, sed in formam substantialem panis remanentem; et ideo deperiret
              aliquid significationi sacramenti.</p>
            <p xml:id="ta-l4d11q1-d1e278">Ad primum ergo dicendum, quod haec ratio movit quosdam ad ponendum formam
              substantialem remanere; sed patet quod ratione illa magis ponendum esset quod materia
              panis remaneat quam quod forma. Panis enim non nutrit, nec aliquis cibus, nisi
              secundum quod convertitur in illud quod nutritur: quod autem naturali conversione
              convertitur in alterum, non manet quantum ad formam, sed quantum ad materiam, unde
              forma substantialis panis, si remaneret, nutrire non posset magis quam accidentia.
              Utrum autem species illae possint nutrire, in sequenti dist. dicetur.</p>
            <p xml:id="ta-l4d11q1-d1e281">Ad secundum dicendum, quod anima non est forma quae perficiat uniformiter suum
              perfectibile in toto et in omnibus partibus; unde singulae partes ex anima
              consequuntur perfectionem eis proportionalem; unde quamvis in animam Christi secundum
              quod est perfectio totius, non convertatur aliquid, tamen transubstantiatur substantia
              panis tota, et quantum ad formam et quantum ad materiam in ipsum corpus Christi totum,
              secundum quod intelligitur accepisse congruentes perfectiones in singulis partibus,
              quia sic est organicum, et propria animae materia.</p>
            <p xml:id="ta-l4d11q1-d1e284">Ad tertium dicendum, quod quamvis ars non possit introducere formam substantialem per
              seipsam, potest tamen introducere virtute naturae qua utitur in sua operatione sicut
              instrumento; sicut patet in hoc quod aquam in vaporem convertit, et aerem in ignem
              igne mediante. Et similiter cum occiditur animal, recedente anima, alia forma
              substantialis succedit, sicut generatio unius est corruptio alterius. Ita etiam per
              commixtionem farinae et aquae et ustionem ignis potest consequi forma aliqua
              substantialis quae sit forma substantialis per quam panis est panis. Si autem non
              esset forma substantialis quae est per artem inducta per quam panis est panis,
              substernitur forma substantialis accidentali, scilicet forma farinae; triticum enim
              jam a sua specie est corruptum; quia non manet ejus operatio ut possit sibi simile
              generare.</p>
            <p xml:id="ta-l4d11q1-d1e288">Ad quartum dicendum, quod dimensio quae praeintelligitur ante formam substantialem in
              materia, non habet esse completum, quia non est dimensio terminata; terminatio enim
              dimensionis est per formam. Sed dimensiones quae manent post consecrationem, sunt
              dimensiones terminatae quae habent certam mensuram et figuram.</p>
          </div>
        </div>
        <div xml:id="ta-l4d11q1-Dd1e293" type="articulus">
          <head xml:id="ta-l4d11q1-Hd1e295">Articulus 2</head>

          <head xml:id="ta-l4d11q1-Hd1e298" type="questionTitle">Utrum panis facta conversione annihiletur</head>

          <p xml:id="ta-l4d11q1-d1e301">Ad secundum sic proceditur. Videtur quod panis facta conversione annihiletur. In
            qualibet enim mutatione quae est secundum aliquid intraneum rei, terminus a quo non
            manet nisi in potentia praejacenti; sicut quando nigrum fit album, nigredo non remanet
            nisi in potentia subjecti; et quando ex aere fit ignis, forma aeris, quae est terminus a
            quo, non manet nisi in potentia materiae communis, quae subjicitur mutationi. Sed in
            conversione de qua loquimur, est terminus a quo, tota substantia panis. Ergo cum non sit
            accipere aliquid praejacens ad totam substantiam panis, quia non est in subjecto sicut
            accidens, neque in materia sicut forma, videtur quod omnino annihiletur.</p>
          <p xml:id="ta-l4d11q1-d1e304">Praeterea, respectu ejusdem est aliquid natum esse terminus a quo et terminus ad quem;
            sicut ex albo fit nigrum, et ex nigro album. Sed mutationis, cujus terminus a quo est
            tota substantia rei, terminus ad quem est simpliciter nihil, sicut patet in creatione.
            Ergo similiter cum in conversione de qua loquimur, terminus a quo sit tota substantia
            panis, terminus ad quem erit simpliciter nihil. Ergo substantia panis annihilatur.</p>
          <p xml:id="ta-l4d11q1-d1e307">Praeterea, si unum contradictorium est falsum, reliquum de necessitate erit verum. Sed
            facta conversione, haec est falsa: panis est aliquid, vel: de pane est aliquid. Ergo
            haec est vera: nihil de pane est. Ergo panis est annihilatus.</p>
          <p xml:id="ta-l4d11q1-d1e311">Praeterea, illud annihilari dicitur quod neque in se neque in alio manet. Sed panis
            substantia non manet in se, facta conversione, ut dictum est, neque manet in corpore
            Christi, quia sic corpus Christi augeretur. Ergo penitus annihilatur.</p>
          <p xml:id="ta-l4d11q1-d1e314">Praeterea, sicut se habet conversio formalis ad formam, ita substantialis ad
            substantiam. Sed in conversione formali annihilatur forma, sicut patet cum ex aere fit
            ignis. Ergo in conversione substantiali, qualis haec esse dicitur, annihilatur
            substantia panis.</p>
          <p xml:id="ta-l4d11q1-d1e317">Sed contra, Augustinus dicit in Lib. 83 qq., quaest. 21: <quote xml:id="ta-l4d11q1-Qd1e319">ille ad quem non esse
              non pertinet, non est causa tendendi ad non esse</quote>. Sed Deus est hujusmodi. Ergo
            ipse nihil in nihilum reducit. Sed conversio praedicta fit divina virtute. Ergo non
            reducitur substantia panis in nihil.</p>
          <p xml:id="ta-l4d11q1-d1e323">Praeterea, illud quod in aliquid convertitur, non annihilatur. Sed panis in corpus
            Christi convertitur, ut per auctoritates in littera positas ostendi potest. Ergo non
            annihilatur.</p>
          <p xml:id="ta-l4d11q1-d1e326">Praeterea, defectus perfectioni repugnat. Sed hoc sacramentum est maximae perfectionis,
            ut supra dictum est, dist. 8, qu. 1, art. 3, quaestiunc. 1. Ergo cum annihilatio sit via
            ad defectum, non competit huic sacramento.</p>
          <p xml:id="ta-l4d11q1-d1e329">Respondeo dicendum, quod haec opinio duo ponit sub disjunctione; scilicet quod
            substantia panis resolvitur in praejacentem materiam, vel quod annihilatur; et quantum
            ad utrumque est falsa. Si enim in praejacentem materiam resolveretur, hoc non potest
            intelligi nisi dupliciter. Uno modo quod esset in materia sine forma omni, quod quidem
            nec per miraculum esse potest, quia haec positio implicat in se contradictionem. Materia
            enim per essentiam suam est ens in potentia, et forma est actus ejus. Si ergo ponatur
            materia sine forma esse actu, ponetur actu materia esse et non esse. Alio modo potest
            intelligi ita quod resolvatur in materialia elementa; et hoc iterum non potest esse;
            quia illa materialia elementa aut remanerent in eodem loco, et oporteret quod sub illis
            speciebus esset aliud corpus quam corpus Christi, et quod illud materiale corpus esset
            simul cum dimensionibus panis, et multa hujusmodi inconvenientia sequerentur: vel non
            essent in eodem loco, et sic esset motus localis illius elementi materialis; quod non
            potest esse, quia sentiretur talis mutatio, si esset. Praeterea cum motus localis
            necessario sit successivus, oportet quod illud materiale elementum prius relinqueret
            unam partem hostiae quam aliam. Transubstantiatio autem fit in instanti, ut dicetur art.
            seq., quaestiunc. 2. Unde sequeretur alterum duorum: vel quod aliquando sub aliqua parte
            specierum non esset neque corpus Christi, neque substantia panis, neque materiale
            elementum, quod jam abscessit ab illa parte; vel quod aliquando sub eadem parte hostiae
            esset corpus Christi et materiale elementum, quod est impossibile; et ideo non potest
            dici quod resolvatur in praejacentem materiam. Similiter non potest dici quod
            annihiletur, eo quod omnis motus denominatur a termino ad quem, sicut motus qui est ad
            albedinem, dicitur dealbatio; unde illa transmutatio tantum posset dici annihilatio,
            cujus terminus ad quem esset nihil. Hoc autem non potest esse in illa conversione, quia
            oportet hanc conversionem terminari ad corpus Christi: quia nihil potest incipere hic
            esse cum prius non fuerit, nisi per motum aut mutationem propriam vel alterius
            terminatam aliquo modo ad ipsum. Unde si conversio praedicta ad corpus Christi non
            terminaretur, oporteret quod corpus Christi esset hic in altari facta consecratione, ubi
            prius non erat, per motum proprium; quod supra est improbatum. Unde patet quod opinio
            illa falsa est, quae ponebat substantiam panis annihilari.</p>
          <p xml:id="ta-l4d11q1-d1e333">Ad primum ergo dicendum, quod in mutationibus naturalibus terminus a quo est forma
            aliqua, quae quidem non convertitur in terminum ad quem; et ideo non annihilatur, nisi
            quatenus manet in potentia in suo subjecto: sed illud quod convertitur ad terminum ad
            quem, est subjectum mutationis, non quidem ut sit illud, sed ut sit sub illo; unde
            subjectum annihilari non dicitur inquantum in aliud convertitur. Unde cum in hac
            conversione id quod est terminus a quo, scilicet substantia panis, convertatur secundum
            se totum in terminum ad quem, scilicet corpus Christi, non quidem ut sit sub ipso, sed
            ut sit ipsummet, patet quod non est annihilatio substantiae panis.</p>
          <p xml:id="ta-l4d11q1-d1e336">Ad secundum dicendum, quod ratio illa procedit in mutationibus oppositis, quia illud
            quod est terminus a quo in una, est terminus ad quem in alia; non autem in mutationibus
            quarum una ordinatur ad aliam sicut perfectum ad imperfectum, sicut mutatio qua
            acquiritur perfectio secunda. Conversio autem panis in corpus Christi non est mutatio
            opposita creationi, sed quodam modo perficiens ipsam, inquantum panis nobilius esse per
            hanc conversionem consequitur; et ideo non oportet quod sit in hac conversione terminus
            ad quem, quod in creatione erat terminus a quo.</p>
          <p xml:id="ta-l4d11q1-d1e339">Ad tertium dicendum, quod quamvis panis non sit aliquid, tamen illud in quod conversus
            est panis, est aliquid, conversione facta; et ideo non sequitur quod panis sit
            annihilatus.</p>
          <p xml:id="ta-l4d11q1-d1e342">Ad quartum dicendum, quod quamvis non maneat panis neque in se neque in alio; manet
            tamen corpus Christi, in quod conversus est panis; et ideo non sequitur quod sit
            annihilatus.</p>
          <p xml:id="ta-l4d11q1-d1e345">Ad quintum dicendum sicut ad primum.</p>
        </div>
        <div xml:id="ta-l4d11q1-Dd1e349" type="articulus">
          <head xml:id="ta-l4d11q1-Hd1e351">Articulus 3</head>

          <head xml:id="ta-l4d11q1-Hd1e354" type="questionTitle">Utrum panis possit converti in corpus Christi</head>
          <div xml:id="ta-l4d11q1-Dd1e357">
            <head xml:id="ta-l4d11q1-Hd1e359">Quaestiuncula 1</head>
            <p xml:id="ta-l4d11q1-d1e362">Ad tertium sic proceditur. Videtur quod panis non possit converti in corpus Christi.
              Conversio enim mutatio quaedam est. Sed nulla specie transmutationis in corpus Christi
              panis convertitur; non enim est ibi generatio et corruptio, quia materia panis non
              manet; nec est alteratio, quia non manet aliqua substantia ejus actu; nec est
              augmentum, quia non additur aliquid ad corpus Christi, neque motus localis, non enim
              ipsum corpus Christi de coelo descendit, ut Damascenus dicit. Ergo videtur quod nullo
              modo panis in corpus Christi convertatur.</p>
            <p xml:id="ta-l4d11q1-d1e365">Praeterea, in omni conversione oportet esse aliquid quod mutetur. Mutatur autem quod
              dissimiliter se habet nunc et prius. Si ergo panis in corpus Christi convertatur,
              oportet aliquid esse idem numero quod prius fuerit de substantia corporis Christi;
              quod non ponitur. Ergo panis in corpus Christi non convertitur.</p>
            <p xml:id="ta-l4d11q1-d1e368">Praeterea, conversio accidens quodammodo est; omne autem accidens est in subjecto.
              Non autem potest dici quod subjectum ejus sit panis neque corpus Christi; quia non est
              idem subjectum mutationis et terminus a quo vel ad quem. Ergo panis nullo modo
              convertitur in corpus Christi.</p>
            <p xml:id="ta-l4d11q1-d1e371">Praeterea, omne quod fit aliquid, acquirit hoc quod fieri dicitur. Sed omne singulare
              est incommunicabile. Ergo impossibile est quod aliquod singulare fiat aliud singulare,
              quamvis possit ei adjungi, et sic esse ejus percipere sicut pars. Sed corpus Christi
              est quoddam singulare demonstratum. Ergo non potest esse quod aliquid convertatur in
              ipsum, ita quod fiat ipsummet; sed solum quod adjungatur ei.</p>
            <p xml:id="ta-l4d11q1-d1e375">Sed contra est quod Damascenus dicit, ubi supra: <quote xml:id="ta-l4d11q1-Qd1e377">fecit Christus panem et vinum
                corpus et sanguinem suum, non quoniam ipsum corpus Christi de caelo descendit, sed
                quoniam panis et vinum transit in corpus et sanguinem Christi</quote>.</p>
            <p xml:id="ta-l4d11q1-d1e381">Praeterea, illud quod nec in se manet nec annihilatur, oportet quod in aliud
              convertatur. Sed panis non manet in se, sicut in primo articulo dictum est, nec etiam
              annihilatur, ut ex secundo articulo patuit. Ergo oportet quod in aliud
              convertatur.</p>
          </div>
          <div xml:id="ta-l4d11q1-Dd1e385">
            <head xml:id="ta-l4d11q1-Hd1e387">Quaestiuncula 2</head>
            <p xml:id="ta-l4d11q1-d1e390">Ulterius. Videtur quod ista conversio fiat successive. Fit enim haec conversio
              virtute verborum. Sed verba non possunt aliquid facere nisi dum sunt. Ergo cum habeant
              esse in successione, videtur quod successive conversio praedicta fiat.</p>
            <p xml:id="ta-l4d11q1-d1e393">Praeterea, impossibile est in eodem instanti esse aliquid corpus Christi et panem.
              Ergo non est idem instans in quo est primo corpus Christi, et in quo ultimo est panis.
              Sed inter quaelibet duo instantia est tempus medium, ut probatur in 6 Phys. Ergo
              conversio panis in corpus Christi est successiva.</p>
            <p xml:id="ta-l4d11q1-d1e396">Praeterea, in omni conversione requiritur ut sit aliquid aliter nunc et prius, cum
              conversio mutatio quaedam sit. Sed ubicumque est nunc et prius, successio est. Ergo in
              omni conversione et mutatione oportet esse successionem; et sic idem quod prius.</p>
            <p xml:id="ta-l4d11q1-d1e399">Praeterea, in omni factione est fieri et factum esse. Sed fieri et factum esse non
              sunt simul: quia quod fit, non est; quod autem factum est, jam est. Ergo est ibi prius
              et posterius; et sic idem quod prius.</p>
            <p xml:id="ta-l4d11q1-d1e403">Sed contra est, quia virtus infinita operatur subito. Sed haec conversio fit virtute
              divina, quae est infinita. Ergo fit subito.</p>
            <p xml:id="ta-l4d11q1-d1e406">Praeterea, in omni successiva mutatione prius aliquid est in medio quam in termino.
              Sed in hac conversione non est invenire aliquid medium inter substantiam panis et
              corpus Christi. Ergo non est ibi successiva conversio.</p>
          </div>
          <div xml:id="ta-l4d11q1-Dd1e410">
            <head xml:id="ta-l4d11q1-Hd1e412">Quaestiuncula 3</head>
            <p xml:id="ta-l4d11q1-d1e415">Ulterius. Videtur quod haec conversio sit miraculosior omni alia mutatione. Quia
              quanto alicui magis de facili consentit ratio nostra, minus habet de miraculo. Sed non
              est aliqua miraculosa conversio cui ratio magis non consentiat quam huic; quia
              creationem etiam quidam philosophi posuerunt ratione naturali ducti, et etiam quod
              materia obedit substantiis separatis, et maxime Deo, ad omnem formationem. Ergo ista
              conversio est miraculosior omnibus mutationibus.</p>
            <p xml:id="ta-l4d11q1-d1e418">Praeterea, ubi est plus de resistentia, ibi est major difficultas in convertendo, et
              per consequens majus miraculum. Sed in hac conversione est maxima resistentia, cum
              oporteat totum converti in totum. Ergo ista conversio est maximae difficultatis; ergo
              est maxime miraculosa.</p>
            <p xml:id="ta-l4d11q1-d1e421">Praeterea, quanto minus est de potentia ex parte creaturae in qua fit miraculum,
              tanto est majus miraculum quod fit per potentiam divinam. Sed in hac conversione
              minimum est de potentia in creatura: quia in quibusdam conversionibus miraculosis est
              potentia naturalis, sicut quod aqua conversa fuit in vinum, in quibusdam autem
              potentia obedientiae tantum: sicut quando costa formata est in mulierem; in creatione
              autem etsi non praecedat aliqua potentia, tamen non est aliqua repugnantia. Ergo cum
              in hac conversione sit repugnantia, et nulla potentia ex parte creaturae, quia non
              potest esse aliquid in potentia respectu totius compositi; videtur quod haec conversio
              sit miraculosior omni alia mutatione.</p>
            <p xml:id="ta-l4d11q1-d1e424">Sed contra, quanto aliqua sunt magis distantia, tanto difficilius in invicem
              mutantur. Sed magis distat non ens simpliciter ab ente, quam hoc ens ab hoc ente. Ergo
              difficilius est ex non ente simpliciter facere ens aliquod, quam ex ente hoc facere
              illud; et ideo creatio est majoris virtutis indicativa quam transubstantiatio.</p>
            <p xml:id="ta-l4d11q1-d1e428">Praeterea, quanto terminus mutationis est altior, tanto mutatio est majoris virtutis;
              sicut majoris virtutis est facere hominem quam animal. Sed assumptio humanae naturae,
              quae est mutatio quaedam, terminatur ad personam filii Dei, quae est dignius quid quam
              corpus Christi, ad quod terminatur transubstantiatio. Ergo magis est miraculosa illa
              mutatio quam ista conversio.</p>
          </div>
          <div xml:id="ta-l4d11q1-Dd1e433">
            <head xml:id="ta-l4d11q1-Hd1e435">Quaestiuncula 1</head>
            <p xml:id="ta-l4d11q1-d1e438">Respondeo dicendum ad primam quaestionem, quod in mutationibus naturalibus invenitur
              mutatio secundum quam nihil variatur de eo quod est intraneum rei, sed solum hoc quod
              est extra, sicut patet in motu locali; aliqua vero mutatio in qua variatur illud quod
              inest rei accidentaliter, scilicet quantitas vel qualitas, ut patet in motu augmenti
              et alterationis; aliqua vero mutatio est quae pertingit usque ad formam substantialem,
              sicut generatio et corruptio. Sed naturalis mutatio non potest pertingere usque ad
              variationem materiae: quia operatur ex supposita materia, sicut quodlibet secundum
              agens operatur suppositis his quae data sunt sibi a primo agente; et haec principia
              oportet manere in operatione naturae, ut 1 Phys. dicitur. Sicut autem esse compositi,
              quod ex suppositione materiae natura producit, operationi naturae subjicitur; ita ipsa
              materia quam praesupponit natura, subjicitur actioni primi agentis, scilicet Dei, a
              quo hoc ipsum imperfectum esse (scilicet in potentia), quod habet, accepit; unde
              divina operatio pertingere potest ad variationem materiae, ut scilicet sicut natura
              facit hoc totum esse hoc totum, ut ex toto aere totam aquam; ita Deus faciat ex hac
              materia signata illam. Et quia materia signata est individuationis principium, ideo
              solius Dei operatione hoc fieri potest, ut hoc individuum demonstratum fiat illud
              individuum demonstratum; et talis modus conversionis est in hoc sacramento, quia ex
              hoc pane fit hoc corpus Christi. Ex quo patet quod ista conversio differt ab omnibus
              naturalibus conversionibus in quatuor. Primo in hoc quod usque ad materiam pertingit,
              quod in illis non invenitur. Et quia materia est primum subjectum, et ipsum non est
              aliud subjectum; ideo secundo differt in hoc quod haec conversio non habet subjectum
              sicut illae habent. Tertio, quod in naturalibus conversionibus convertitur totum in
              totum, non autem partes essentiales in partes; totus enim aer convertitur in aquam;
              sed materia aeris non convertitur in aliquid, quia est eadem: forma etiam non
              convertitur, quia abscedit illa, et alia introducitur. Sed hic et totum convertitur in
              totum, quia panis fit corpus Christi; et partes etiam convertuntur; quia materia panis
              fit materia corporis Christi, et forma substantialis similiter fit illa forma quae est
              corpus Christi. Quarto, quia in naturalibus conversionibus transmutatur et id quod
              convertitur, et id in quod convertitur. Illud quidem quod in alterum convertitur,
              semper transmutatur corruptione; sed illud in quod aliquid naturaliter convertitur (si
              quidem sit simplex conversio) transmutatur per generationem, sicut cum aqua generatur
              ex aere; si autem sit conversio cum additione ad alterum praeexistens, illud cui
              additur transmutatur secundum augmentum, vel saltem per restaurationem deperditi,
              sicut accidit in nutrimento. Sed hic, illud in quod fit conversio erat praeexistens,
              et non ei additur, quia, ut dictum est, illud quod convertitur, convertitur in ipsum,
              et secundum totum et secundum omnes partes ejus; unde hoc in quod terminatur
              conversio, nullo modo transmutatur, scilicet corpus Christi, sed solum panis qui
              convertitur.</p>
            <p xml:id="ta-l4d11q1-d1e441">Ad primum ergo dicendum, quod haec conversio sub nulla naturalium mutationum
              continetur, sed ab omnibus differt, ut ex dictis patet: habet tamen aliquam
              convenientiam cum transmutatione nutrimenti, inquantum utraque conversio fit in
              aliquid praeexistens; differt tamen ab ea, inquantum hic non fit aliqua additio sicut
              ibi.</p>
            <p xml:id="ta-l4d11q1-d1e444">Ad secundum dicendum, quod in hac transmutatione, seu conversione, est aliquid quod
              transmutatur, scilicet panis, non quidem ad modum aliarum mutationum naturalium, ut
              aliquid ipsius maneat, sed secundum totum et omnes partes ejus, ut dictum est.</p>
            <p xml:id="ta-l4d11q1-d1e447">Ad tertium dicendum, quod transmutatio naturalis panis ponit actum imperfectum, ut
              patet in 5 Phys.; et quia idem est subjectum actus perfecti, et imperfecti; ideo
              oportet quod subjectum transmutationis naturalis sit id quod est subjectum postmodum
              actus perfecti, scilicet formae, ad quem tendit motus, et non ipsum jam perfectum. Sed
              transmutatio hujus conversionis non ponit aliquem actum imperfectum, sed solum
              successionem quamdam perfectorum non solum actuum, sed rerum subsistentium. Successio
              autem est in succedentibus sibi, sicut et ordo in ordinatis. Sed secundum regulam in 1
              Lib., dist. 26, qu. 2, art. 3, ad 1 et 2, de relativis datam, erit ista relatio
              ordinis hujus successionis secundum rem quidem in ipso pane qui mutatur, non autem in
              corpore Christi vero, nisi secundum rationem, quia ipsum immutatum manet.</p>
            <p xml:id="ta-l4d11q1-d1e451">Ad quartum dicendum, quod communicatio importat quamdam collationem; et ideo exigit
              aliquid recipiens id quod confertur seu datur; unde non habet locum nisi in formalibus
              conversionibus in quibus mutatio non attingit nisi usque ad formam; et ideo cum in hac
              conversione nihil maneat cui possit aliquid conferri, non habet locum
              communicatio.</p>
          </div>
          <div xml:id="ta-l4d11q1-Dd1e455">
            <head xml:id="ta-l4d11q1-Hd1e457">Quaestiuncula 2</head>
            <p xml:id="ta-l4d11q1-d1e460">Ad secundam quaestionem dicendum, quod causa quare aliqua mutatio non est in
              instanti, est distantia ejus quod movetur a termino motus. Distantiam autem dico non
              solum secundum dimensionem loci aut quantitatis, sed secundum repugnantiam formae vel
              naturae; et ideo ubi nihil est repugnans formae introducendae, forma ibi recipitur in
              instanti, praesente agente; sicut patet de illuminatione diaphani, cum in eo non sit
              aliquid contrarium vel repugnans luci; et similiter in forma subito introducenda
              quando materia est necessitans, contrariis dispositionibus ab ea exclusis. Sicut autem
              aer subjacet soli ad recipiendum ab eo formam luminis non existente aliquo
              interposito; ita tota natura creata subditur divino nutui, ut statim fiat omne quod
              Deus vult; quia quidquid est in natura, est materiale, et non contrarium dispositioni
              divinae; et ideo ea quae per seipsum facit, potest, cum voluerit, facere in instanti.
              Quandoque autem successive facit, ut in nobis secundum modum nostrum operetur. Hoc
              tamen contingit quando hoc quod transmutatur, potest magis vel minus distare a termino
              transmutationis, quia secundum hoc fit successio in motu. Cum autem conversio de qua
              loquimur, ad ipsam materiae essentiam pertingat, ut dictum est, secundum quam
              separatis per intellectum formis et dispositionibus, una res non magis convenit cum
              una quam cum alia, non potest accipi major et minor distantia a termino: quia hoc
              singulare demonstratum, quantum ad hoc quod convertitur in corpus Christi, tantum
              distat ab alio singulari suae speciei quantum a singulari alterius speciei; et ideo
              conversio praedicta fit in instanti.</p>
            <p xml:id="ta-l4d11q1-d1e463">Ad primum ergo dicendum, quod verba formae habent sacramentalem virtutem; unde non
              efficiunt nisi quod significant; et ideo, cum significatio illius formae non sit
              perfecta nisi in ultimo instanti, tunc habet efficaciam suam.</p>
            <p xml:id="ta-l4d11q1-d1e466">Ad secundum dicendum, quod ad hoc argumentum multipliciter respondetur a diversis.
              Quidam concedunt quod est signare ultimum instans in quo est panis sicut et primum in
              quo est corpus Christi, propter hoc quod in toto quodam tempore fuit panis, et ita in
              quolibet instanti illius temporis. Unde quidam istorum dicunt quod unum est instans
              secundum rem in quo est panis et corpus Christi, sed differt secundum rationem: quia
              inquantum illud instans est finis praeteriti temporis, est in eo panis; inquantum
              autem est principium futuri, est in eo corpus Christi. Sed hoc non potest stare: quia
              contradictoria simul esse secundum rem est impossibile; simul autem secundum rem
              maxime sunt quae sunt in eodem instanti secundum rem. Unde impossibile est duo
              contradictoria esse in instanti quod est unum secundum rem, quantumcumque sit
              differens ratione: quia ex illa ratione non habet ordinem ad mensuratum et ad tempus,
              cujus est terminus; sed ad animam. Et quia si ponamus simul esse corpus Christi et
              panem, sequuntur duo contradictoria simul esse; quia dum est panis non est corpus
              Christi; ideo impossibile est quod sit unum instans secundum rem in quo nunc ultimo
              est panis, et nunc primo corpus Christi. Ideo alii dicunt, quod istud nunc est
              quodammodo unum realiter, et quodammodo diversum; et ponunt exemplum de duabus lineis
              se tangentibus, de quibus constat quod habent duo puncta, et tamen illa puncta
              conjunguntur in uno puncto lineae continentis; contigua enim sunt quorum termini sunt
              simul. Et similiter dicunt quod esse panem et esse corpus Christi in altari,
              contiguantur; unde est unum instans extra mensurans, in quo primo est corpus Christi
              et ultimo panis; sed tamen sunt duo instantia si accipiamus ut duorum temporum quibus
              mensuratur esse panis in altari et esse corporis Christi: et sic inter duo instantia
              quasi contiguata non est necesse esse tempus medium, sicut nec inter duo puncta
              contiguata lineam. Sed illud non potest stare: quia cum punctum sit terminus lineae,
              quae potest esse mensura et intranea et extranea, possibile est puncta assignare et
              intrinseca et extrinseca; sed instans est terminus temporis quod nunquam est nisi
              mensura extrinseca; unde non est accipere instans nisi quod se habet per modum extra
              jacentis puncti. Et ideo haec positio redit in idem impossibile cum prima. Et ideo
              alii dicunt, quod sicut probatur 4 Phys., in toto tempore non est accipere nisi unum
              nunc secundum substantiam; et quod numerantur duo instantia, hoc est secundum ordinem
              temporis ad motum, et actionem quam mensurant; prout scilicet tempus excedens mensurat
              aliquam actionem; et ita principium et finis illius actionis est in tempore; et
              secundum hoc in tempore numerantur duo instantia; et ideo ordo et habitudo duorum
              instantium ad invicem est consideranda secundum actiones et motus qui mensurantur.
              Unde si accipiantur duo instantia respectu ejusdem motus, prout tempus mensurat
              principium et finem illius motus, sic oportet quod inter duo instantia sit tempus
              medium, sicut inter principium motus et finem est motus medius. Si autem accipiantur
              duo instantia per comparationem ad diversos motus secundum quod mensurant principium
              unius et finem alterius, sic inter duo instantia non est tempus medium, sicut nec
              motus est medius inter principium unius motus et finem alterius; et ideo cum quies
              mensuretur tempore, sicut et motus, duo instantia sunt se invicem consequentia, quorum
              unum mensurat finem quietis in quo erat panis, et alterum principium quietis in quo
              est corpus Christi. Sed hoc iterum non potest stare; quia instantia temporis
              distinguuntur per comparationem ad illum motum a quo tempus potest habere unitatem vel
              multitudinem, ad quam comparatur non solum sicut mensura ad mensuratum, sed sicut
              accidens ad subjectum; scilicet motum caeli, quia est continuus, et interruptionem non
              patitur secundum naturam; unde qualitercumque signes duo instantia in tempore, semper
              est accipere tempus medium, quia est accipere inter quaelibet momenta motus caeli
              motum medium; et ideo in aliis motibus non differret, sive comparentur diversa
              instantia ad eumdem motum, sive ad diversos. Patet etiam quod haec positio contradicit
              dicto philosophi in 8 Phys., ubi probat quod inter quoslibet motus contrarios est
              quies media; quod non oporteret, si duo instantia modo praedicto possent se invicem
              consequi. Et ideo alii dicunt, quod ista conversio, cum sit supra naturam, non habet
              ordinem ad motum caeli; unde non mensuratur tempore, sed instanti, quod est mensura
              motus caeli; et propter hoc non est inconveniens, si duo instantia succedunt sibi sine
              tempore medio, sicut in 1 Lib., dist. 37, qu. 4, art. 3, dictum est de motu Angeli.
              Sed hoc iterum stare non potest; quia ista conversio sequitur motum prolationis
              verborum, qui habet reduci ad mensuram motus caeli, sicut illuminatio sequitur ad
              motum localem, quo defertur illuminans; et ideo oportet quod instantia accipiantur in
              hac conversione secundum mensuram motus caeli. Et propter hoc alii dicunt, quod non
              est simul signare duo instantia in quorum uno primo sit corpus Christi, et in alio
              ultimo sit panis, quia sic de necessitate esset inter ea tempus medium; sed tamen
              utrumlibet eorum potest per se signari. Sed hoc iterum nihil est; quia designatio
              nostra nihil facit ad hoc quod tempus intersit vel non intersit; unde si sint duo
              instantia secundum rem, in quorum uno est panis ultimo, et in alio corpus Christi
              primo, sive signentur a nobis sive non, oportet esse tempus medium. Praeterea, ex quo
              instans illud est signabile, non videtur quod possit designatio ejus impediri per
              designationem alterius instantis, cum istae duae designationes non sint contrariae. Et
              ideo aliter dicendum, quod non est designare ultimum instans, sed ultimum tempus in
              quo est panis. Inter tempus autem et instans non cadit necessario tempus medium, sicut
              cadit medium inter duo instantia. Et veritas hujus quaestionis apparet ex hoc quod
              philosophus dicit in 8 Phys., quod quando ex albo fit nigrum, in toto tempore
              mensurante motum alterationis erat album, sed in ultimo instanti illius temporis est
              nigrum; unde, secundum ipsum, non est dandum quod in toto illo tempore sit album, sed
              in toto praeter ultimum nunc. Et quia ante ultimum nunc alicujus temporis non est
              accipere penultimum, sicut nec ante ultimum punctum lineae penultimum, ideo non est
              accipere ultimum instans in quo erat album, sed ultimum tempus; et similiter est de
              illis mutationibus quae sunt termini motus, sicut generatio est terminus alterationis;
              quia cum ex aere fit ignis, in toto tempore alterationis praecedentis erat aer,
              praeter ultimum instans, in quo est ignis; et similiter est in illuminatione respectu
              motus localis. Et ideo cum conversio sit terminus cujusdam motus, scilicet prolationis
              verborum, in toto tempore praecedenti erat panis, praeter ultimum instans, in quo est
              corpus Christi.</p>
            <p xml:id="ta-l4d11q1-d1e469">Ad tertium dicendum, quod in qualibet mutatione oportet designari nunc et prius
              secundum duos terminos mutationis, qui sunt incontingentes, ut dicitur in 1 Phys.;
              idest, qui non possunt simul esse. Unde secundum diversitatem terminorum in diversis
              mutationibus, secundum hoc diversimode signatur ibi nunc et prius. Aliqua enim mutatio
              est inter cujus terminos potest accipi medium quod minus distat ab uno extremorum quam
              aliud; unde antequam perveniatur ad ultimum mutationis terminum, fit recessus ab uno
              termino et accessus ad alterum, in quo consistit mutationis ratio; et ideo utrumque ad
              illam mutationem pertinet; et nunc scilicet in quo terminatur accessus et recessus, et
              prius illud in quo incepit: et ideo talis mutatio non est in instanti, sed in tempore.
              Aliqua vero mutatio est, inter cujus terminos non potest accipi medium in eodem
              subjecto, nisi forte per accidens, sicut inter affirmationem et negationem: quia
              contradictio est oppositio, cujus non est medium secundum se, ut dicitur in 1 Poster.
              Per accidens autem potest accipi ibi medium ex parte negationis cui aliquid
              adjungatur, quod magis vel minus distat ab affirmatione, sive illud sit contrarium in
              eodem genere directe, sive dispositio contraria; sicut inter non album et album
              accipitur per accidens medium ex parte coloris cui conjungitur negatio albedinis,
              secundum quod magis vel minus distat ab albedine; et inter non ignem et ignem
              accipitur medium, secundum quod aliquid est magis vel minus frigidum aut humidum. Unde
              in omnibus mutationibus, in quibus sunt affirmatio et negatio tantum, seu privatio et
              forma tantum, per se loquendo, non potest esse recessus a termino vel accessus ad
              terminum ante perventionem ad ultimum terminum: et ideo illud principium non pertinet,
              per se loquendo, ad hanc mutationem, sed solum per accidens ratione illius adjuncti ad
              negationem, secundum quod per accidens negatio recipiebat magis et minus, et per
              consequens medium; unde, per se loquendo, pertinet ad motum praecedentem, sicut ad
              alterationem quae praecedit generationem, et ad motum localem qui praecedit
              illuminationem; et propter hoc istae mutationes dicuntur esse in instanti. Et quia, ut
              dictum est, inter substantiam panis et substantiam corporis Christi non est accipere
              medium quod magis sit propinquum corpori Christi quam substantia panis quantum ad hoc
              quod convertatur in ipsum divina virtute; ideo simile est judicium de ista conversione
              et de praedictis mutationibus; unde ad hanc conversionem non pertinet nisi illud nunc
              in quo desinit esse panis, et incipit esse corpus Christi; sed illud prius pertinet ad
              totum tempus praecedens quod mensurabat prolationem verborum, quae quodammodo efficit
              conversionem.</p>
            <p xml:id="ta-l4d11q1-d1e473">Ad quartum dicendum, quod mutatio, ut dictum est, in instanti est; sed motus
              praecedens est in tempore. Si ergo includitur in factione tam motus praecedens quam
              mutatio quae est terminus ejus, sicut generatio alterationis; tunc fieri pertinebit ad
              motum praecedentem, et factum esse ad terminum motus qui est ipsa generatio: et sic
              non simul fit et factum est. Si autem factio non extendit se ad mutationem illam, tunc
              utrumque est simul, et fieri et factum esse; et sic quod fit est (si dicatur fieri
              ratione ipsius mutationis quae tunc est); sed factum est ratione termini mutationis;
              sicut dicimus quod simul terminatur motus et terminatus est, simul illuminatur aer et
              illuminatus est: et similiter etiam est in conversione de qua loquimur.</p>
          </div>
          <div xml:id="ta-l4d11q1-Dd1e477">
            <head xml:id="ta-l4d11q1-Hd1e479">Quaestiuncula 3</head>
            <p xml:id="ta-l4d11q1-d1e482">Ad tertiam quaestionem dicendum, quod quanto aliquid est permanentius, tanto
              difficilius transmutatur. Et quia subjectum in qualibet mutatione manet, ideo in
              omnibus mutationibus materia est maxime manens, cum sit subjectum omnium mutationum;
              unde illa mutatio quae ad ipsam materiam attingit, est difficilior et majoris virtutis
              ostensiva quam quaecumque alia transmutatio ex parte ejus quod transmutatur. Et quia
              creatio et haec conversio pertingunt usque ad essentiam materiae, ut ex praedictis
              patet, constat has mutationes esse majoris virtutis ostensivas quibuscumque aliis, in
              quibus mutatur vel forma substantialis vel accidentalis, vel locus exterior. Sed inter
              has duas videtur creatio, simpliciter loquendo, praecellere, quia per ipsam materiae
              essentia producitur; ex quo consequitur ut a producente per hanc conversionem possit
              in alterum transmutari. Sed ex parte ejus ad quod est mutatio, mutatio quae est in
              unione humanae naturae ad divinam personam, praecellit has et omnes alias mutationes
              in difficultate; unde ipsa est miraculum miraculorum omnium.</p>
            <p xml:id="ta-l4d11q1-d1e485">Ad primum ergo dicendum, quod mutatio ista fit ex existente in existens praeter modum
              aliarum mutationum, quae fiunt etiam ex existentibus in existentia, ex quarum
              inspectione intellectus noster sibi suas conceptiones formavit: et ideo haec conversio
              videtur esse contra conceptiones intellectus; et propter hoc difficilius ei assentitur
              quam creationi, quae est ex omnino non existenti, cujusmodi mutationem non vidit.</p>
            <p xml:id="ta-l4d11q1-d1e488">Ad secundum dicendum, quod in aliqua actione potest esse resistentia dupliciter. Uno
              modo ex parte agentis, quando scilicet ex contrario agente virtus ipsius debilitatur;
              alio modo ex parte ipsius effectus, quando ex contraria dispositione impeditur
              effectus. In omni actione ubi agens non patitur, prima resistentia non habet locum,
              sed secunda solum; unde in operationibus divinis non attenditur difficultas secundum
              resistentiam ad agentem, sed secundum impedimentum effectus. Magis autem impeditur
              effectus per subtractionem potentiae recipientis quam per rationem contrariae
              dispositionis: quia contraria dispositio non impedit effectum nisi inquantum facit
              potentiam indispositam. Et ideo major difficultas est in creatione, ubi omnino materia
              non praeexistit, quam ubi in praeexistenti materia est aliquid quod effectui,
              contrariando, repugnat.</p>
            <p xml:id="ta-l4d11q1-d1e491">Ad tertium dicendum, quod sicut se habet potentia naturalis ad mutationes naturales,
              ita se habet potentia obedientiae ad conversiones miraculosas; unde secundum modum
              miraculosae conversionis modus obedientialis potentiae in creatura in aliud
              convertenda. Sicut ergo in conversionibus formalibus inest potentia obedientiae ad
              recipiendum talem formam, ita in hac substantiali conversione inest potentia
              obedientiae ut haec substantia convertatur in illam; unde majoris virtutis ostensiva
              est creatio, in qua nulla potentia obedientiae praeexistit, quam haec conversio.</p>
          </div>
        </div>
        <div xml:id="ta-l4d11q1-Dd1e497" type="articulus">
          <head xml:id="ta-l4d11q1-Hd1e499">Articulus 4</head>

          <head xml:id="ta-l4d11q1-Hd1e502" type="questionTitle">Utrum praedicta conversio possit exprimi per verbum
            substantivum alterius temporis quam praesentis</head>
          <div xml:id="ta-l4d11q1-Dd1e505">
            <head xml:id="ta-l4d11q1-Hd1e507">Quaestiuncula 1</head>
            <p xml:id="ta-l4d11q1-d1e510">Ad quartum sic proceditur. Videtur quod praedicta conversio possit exprimi per verbum
              substantivum alterius temporis quam praesentis, ut dicatur: quod est panis, erit
              corpus Christi, vel: quod est corpus Christi, fuit panis. Ambrosius enim dicit in Lib.
              de sacramentis, quod erat panis ante consecrationem.</p>
            <p xml:id="ta-l4d11q1-d1e513">Praeterea, major est convenientia, quanto perfectior est conversio. Sed haec
              conversio est perfectior omnibus aliis: quia in hac convertitur totum in totum et
              partes in partes, sicut ex praedictis patet. Cum ergo in aliis conversionibus utamur
              tali modo loquendi, scilicet, quod erat aqua est vinum: vel, quod erat aer est ignis:
              videtur multo fortius hic quod possit dici: quod est corpus Christi, erat panis.</p>
            <p xml:id="ta-l4d11q1-d1e516">Sed contra, quod est relativum suppositi ejusdem. Sed non est accipere aliquod
              suppositum quod sit quandoque panis, quandoque corpus Christi, ut ex praedictis patet.
              Ergo non est dicendum: quod est corpus Christi, fuit panis.</p>
          </div>
          <div xml:id="ta-l4d11q1-Dd1e520">
            <head xml:id="ta-l4d11q1-Hd1e522">Quaestiuncula 2</head>
            <p xml:id="ta-l4d11q1-d1e525">Ulterius. Videtur quod haec sit vera: panis fit corpus Christi. Ad omne enim facere
              sequitur fieri. Sed Christus fecit ea, scilicet panem et vinum, corpus et sanguinem
              suum, ut Damascenus dicit. Ergo panis fit corpus Christi.</p>
            <p xml:id="ta-l4d11q1-d1e528">Praeterea, omne quod convertitur in alterum, fit illud. Sed panis convertitur in
              corpus Christi. Ergo fit corpus Christi.</p>
            <p xml:id="ta-l4d11q1-d1e531">Sed contra, omne fieri terminatur ad factum esse. Sed haec nunquam erit vera: panis
              est factus corpus Christi: quia quod factum est, est; panis autem nunquam est corpus
              Christi. Ergo et haec est falsa: panis fit corpus Christi.</p>
          </div>
          <div xml:id="ta-l4d11q1-Dd1e535">
            <head xml:id="ta-l4d11q1-Hd1e537">Quaestiuncula 3</head>
            <p xml:id="ta-l4d11q1-d1e540">Ulterius. Videtur quod haec sit falsa: de pane fit corpus Christi. Ex eodem enim fit
              aliquid et factum est. Sed haec est falsa: corpus Christi factum est de pane, vel ex
              pane. Ergo et haec, corpus Christi fit de pane.</p>
            <p xml:id="ta-l4d11q1-d1e543">Praeterea, de notat consubstantialitatem, ut Magister dicit in 1, dist. 36. Sed nulla
              consubstantialitas est panis ad corpus Christi. Ergo non potest dici quod corpus
              Christi fit de pane vel ex pane.</p>
            <p xml:id="ta-l4d11q1-d1e546">Sed contra, Ambrosius dicit: <quote xml:id="ta-l4d11q1-Qd1e548">ubi accessit consecratio, de pane fit corpus
                Christi</quote>.</p>
          </div>
          <div xml:id="ta-l4d11q1-Dd1e554">
            <head xml:id="ta-l4d11q1-Hd1e556">Quaestiuncula 4</head>
            <p xml:id="ta-l4d11q1-d1e559">Ulterius. Videtur quod haec sit vera: panis potest esse corpus Christi. Motus enim
              est actus existentis in potentia. Sed panis mutatur in corpus Christi. Ergo panis est
              potentia corpus Christi: ergo potest esse corpus Christi.</p>
            <p xml:id="ta-l4d11q1-d1e562">Praeterea, Ambrosius dicit, quod <quote xml:id="ta-l4d11q1-Qd1e564">panis potest esse corpus Christi
                consecratione, quae fit Christi sermone</quote>.</p>
            <p xml:id="ta-l4d11q1-d1e568">Sed contra, quod potest esse aliquid nihil prohibet si ponatur illud: quia possibili
              posito, secundum philosophum, non sequitur inconveniens. Sed inconveniens sequitur, si
              dicatur: panis est corpus Christi. Ergo haec est falsa: panis potest esse corpus
              Christi.</p>
          </div>
          <div xml:id="ta-l4d11q1-Dd1e572">
            <head xml:id="ta-l4d11q1-Hd1e574">Quaestiuncula 1</head>
            <p xml:id="ta-l4d11q1-d1e577">Respondeo dicendum ad primam quaestionem, quod haec conversio in hoc differt ab
              omnibus aliis mutationibus, quod in omnibus aliis mutationibus est aliquod subjectum
              commune: in hac autem non, sed solum est accipere duos terminos conversionis; et ideo
              omnes locutiones exprimentes mutationem per quam importatur ordo termini ad terminum,
              sunt concedendae in hac materia, sicut haec: panis convertitur in corpus Christi;
              locutiones vero quae exprimunt identitatem subjecti, non sunt concedendae, proprie
              loquendo. Sed quia in hac conversione est aliquid simile identitati subjecti, scilicet
              communitas specierum, quae manent hinc inde, quamvis illae species non sint mutationis
              subjectum; ideo etiam tales locutiones aliquando a sanctis positae inveniuntur, ut
              identitas importata non referatur ad subjectum sed ad species easdem. Unde tales
              locutiones non sunt extendendae, quia sunt impropriae; et haec locutio quae est: hoc
              fuit illud, vel: quod est hoc erit illud, expresse important identitatem subjecti
              mutationis propter naturam relationis; ideo non est simpliciter concedenda.</p>
            <p xml:id="ta-l4d11q1-d1e580">Ad primum ergo dicendum, quod verbum Ambrosii est exponendum: <quote xml:id="ta-l4d11q1-Qd1e582">quod erat panis
                est corpus Christi</quote>; idest, quod est sub speciebus panis, primo fuit panis,
              et postea corpus Christi.</p>
            <p xml:id="ta-l4d11q1-d1e586">Ad secundum dicendum, quod secundum philosophum in 2 de anima, passum in principio
              est dissimile, sed in fine est simile; unde perfecta conversio requirit perfectam
              distantiam in principio, et perfectam unitatem in fine. Sed hoc nomen panis importat
              quod erat in principio, quia importat terminum a quo; ideo quanto perfectior est
              conversio, tanto minus potest corpus Christi de pane praedicari.</p>
          </div>
          <div xml:id="ta-l4d11q1-Dd1e590">
            <head xml:id="ta-l4d11q1-Hd1e592">Quaestiuncula 2</head>
            <p xml:id="ta-l4d11q1-d1e595">Ad secundam quaestionem dicendum, quod cum dicitur: hoc fit illud, ex vi locutionis
              in ly hoc importatur subjectum factionis; unde haec est per se: homo fit albus; sed
              haec est per accidens: nigrum fit album. Subjectum autem factionis commune est utrique
              termino; unde patet quod praedicta locutio importat communitatem subjecti, et proprie
              non est concedenda.</p>
            <p xml:id="ta-l4d11q1-d1e598">Ad primum ergo dicendum, quod exponendum est verbum Damasceni sicut expositum est
              verbum Ambrosii, ut relatio importata in ly ea designet unitatem specierum, et non
              subjecti unitatem.</p>
            <p xml:id="ta-l4d11q1-d1e601">Ad secundum dicendum, quod in hac locutione: panis convertitur in corpus Christi,
              importatur tantum ordo unius termini ad alterum; in hac autem: panis fit corpus
              Christi, importatur unitas subjecti; et ideo non est similis ratio de utraque.</p>
          </div>
          <div xml:id="ta-l4d11q1-Dd1e605">
            <head xml:id="ta-l4d11q1-Hd1e607">Quaestiuncula 3</head>
            <p xml:id="ta-l4d11q1-d1e610">Ad tertiam quaestionem dicendum, quod, sicut patet in 1 Physic., hoc fit hoc, dicimus
              in permanentibus per se, sed in non permanentibus per accidens; sed ex hoc fit hoc
              dicitur proprie in non permanentibus. Dicimus enim: ex non albo fit album. Et si
              aliquando dicatur aliquid fieri ex permanente, hoc est inquantum intelligitur cum
              permanente aliquid non permanens; sicut cum dicitur: ex aere fit statua, intelligitur
              ex aere infigurato. Et sic patet quod haec locutio: hoc fit hoc, exprimit identitatem
              subjecti; haec autem locutio: ex hoc fit hoc, principaliter exprimit ordinem
              terminorum ad invicem, et per consequens quandoque unitatem subjecti; unde quandoque
              importat tantum ordinem sine hoc quod importet subjectum, ut cum dicitur: ex mane fit
              meridies, idest post, ut dicitur in 2 Metaphys.; et secundum hoc erit incongrua: panis
              fit corpus Christi; sed haec erit concedenda: ex pane fit corpus Christi, si ly ex non
              denotet subjectum, et quasi causam materialem, sed tantum ordinem terminorum
              conversionis ad invicem. Sed haec: de pane fit corpus Christi, est minus propria: quia
              haec propositio de notat consubstantialitatem, ut Ambrosius tangit; tamen quandoque de
              ponitur pro ex, et sic potest concedi quod de pane fit corpus Christi sicut ex
              pane.</p>
            <p xml:id="ta-l4d11q1-d1e613">Ad primum ergo dicendum, quod cum dicitur: de pane factum est corpus Christi, ly de
              potest importare ordinem in essendo: quia quod significatur in factum esse,
              significatur jam esse; et sic non conceditur quod de pane sit factum corpus Christi:
              quia significaretur quod panis haberet ordinem ad corpus Christi in essendo, quod
              falsum est, quia non est materia ejus. Potest etiam importare ordinem in fieri, quod
              praecessit factum esse; et sic sicut conceditur haec: de pane fit corpus Christi; ita
              potest concedi ista: ex pane factum est corpus Christi.</p>
            <p xml:id="ta-l4d11q1-d1e616">Ad secundum patet solutio ex dictis.</p>
          </div>
          <div xml:id="ta-l4d11q1-Dd1e620">
            <head xml:id="ta-l4d11q1-Hd1e622">Quaestiuncula 4</head>
            <p xml:id="ta-l4d11q1-d1e625">Ad quartam quaestionem dicendum, quod cum potentia pertineat ad subjectum, non est
              dubium quod cum dicitur: panis potest esse corpus Christi, importatur unitas subjecti;
              et ideo non est concedenda, quia nihil panis unquam erit aliquid corporis Christi: sed
              sicut conceditur ista: panis convertitur in corpus Christi, ita potest concedi ista:
              panis potest converti: quia cujus est potentia, ejus est actus, ut dicitur in Lib. de
              somno et vigilia.</p>
            <p xml:id="ta-l4d11q1-d1e628">Ad primum ergo dicendum, quod ista definitio non habet locum in ista conversione, ut
              ex praedictis patet.</p>
            <p xml:id="ta-l4d11q1-d1e631">Ad secundum dicendum, quod illud verbum Ambrosii exponendum est, sicut prius dictum
              est.</p>
          </div>
        </div>
      </div>
    </body>
  </text>
</TEI>