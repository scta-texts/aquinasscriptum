<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber II, Distinctio 32, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Liber II, Distinctio 32, Quaestio 1</title>
          <date when="2016-03-18">March 18, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-18">March 18, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l2d32q1">
        <head xml:id="ta-l2d32q1-Hd1e89">Quaestio 1</head>

        <div xml:id="ta-l2d32q1-Dd1e92">
          <head xml:id="ta-l2d32q1-Hd1e94">Prooemium</head>
          <p xml:id="ta-l2d32q1-d1e97">Postquam ostendit qualiter originale peccatum trahatur a parentibus, hic ostendit
            qualiter per Baptismum dimittatur; et dividitur in partes duas: in prima ostendit,
            secundum quid originale in Baptismo tollatur et secundum quid maneat; in secunda
            inquirit, quae sit causa illius concupiscentiae quae per Baptismum non tollitur, sed
            post Baptismum manet, ibi: <quote xml:id="ta-l2d32q1-Qd1e99">praeterea solet quaeri, utrum concupiscentia quae per
              Baptismum remanet (...) ex Deo auctore sit, vel ex alio</quote>. Prima dividitur in
            duas: in prima ostendit quomodo per Baptismum originale remittatur quantum ad animam; in
            secunda inquirit, utrum etiam purgetur homo a foeditate carnis, ibi: <quote xml:id="ta-l2d32q1-Qd1e102">solet
              quaeri, utrum ipsa caro in Baptismo ab illa foeditate purgetur quam in conceptione ex
              concupiscentia libidinosa contraxit</quote>. Prima dividitur in tres: in prima movet
            dubitationem; in secunda ponit solutionem, ostendens quod duobus modis originale
            dicitur, ibi: <quote xml:id="ta-l2d32q1-Qd1e105">sed licet remaneat concupiscentia post Baptismum, non tamen
              dominatur et regnat sicut ante</quote>; in tertia modos magis explicat et
            auctoritatibus confirmat, ibi: <quote xml:id="ta-l2d32q1-Qd1e108">duplici ergo ratione peccatum originale dicitur
              dimitti in Baptismo</quote>. Et primo ostendit quod originale peccatum per Baptismum
            solvi dicitur, inquantum reatus ejus tollitur; secundo quod solvi dicitur, inquantum
            concupiscentia ipsa mitigatur, ibi: <quote xml:id="ta-l2d32q1-Qd1e111">deinde idem ipse ostendit, eo modo etiam
              dimitti in Baptismo quia Baptismi gratia concupiscentia ipsa mitigatur. Praeterea
              solet quaeri, utrum concupiscentia quae post Baptismum remanet (...) ex Deo auctore
              sit, vel ex alio</quote>. Hic inquirit, utrum concupiscentiae remanentis post
            Baptismum Deus sit causa, et concupiscentia illa simul cum reatu et infectione maculae
            trahatur; ideo circa hoc tria facit: primo inquirit, utrum illius concupiscentiae Deus
            sit auctor; secundo inquirit, utrum divinae justitiae hoc conveniens sit, ut pro peccato
            parentis, natus reatum poenae incurrat, ibi: <quote xml:id="ta-l2d32q1-Qd1e115">solet etiam quaeri, qua justitia
              teneatur illo peccato anima innocens a Deo creata</quote>; tertio inquirit, quomodo
            divinam sapientiam deceat ut ejus opus, scilicet anima, statim in sua creatione
            inficiatur, ibi: <quote xml:id="ta-l2d32q1-Qd1e118">si vero quaeritur</quote> et cetera. Circa secundum duo facit:
            primo determinat principalem quaestionem: et quia reatus sequitur voluntarium in
            peccato, sine quo nullus ad poenam obligatur, ideo secundo ostendit quomodo originale
            peccatum necessarium et voluntarium dici possit, ibi: <quote xml:id="ta-l2d32q1-Qd1e121">illud etiam non immerito
              quaeri potest</quote>. Circa tertium tria facit: primo ostendit quomodo divinam
            sapientiam deceat hoc quod anima statim macula originali inficitur ex corporis sui
            conjunctione; secundo inquirit, utrum anima aliquando in sui puritate permaneat, qualem
            Deus creavit, an statim in primordio suae creationis maculetur, ibi: <quote xml:id="ta-l2d32q1-Qd1e124">hoc a
              quibusdam quaeri solet</quote>; tertio inquirit, supposito quod non, utrum una anima
            alteri ex ipsa sui creatione in bonitate naturali praeferatur, ibi: <quote xml:id="ta-l2d32q1-Qd1e127">illud ergo
              non incongrue quaeri solet</quote>. Hic est duplex quaestio. Primo, quomodo per
            Baptismum originale divinitus tollatur. Secundo, de causa ejus, utrum etiam similiter
            divinitus hoc sit quod homo originale incurrat. Circa primum quaeruntur tria: 1 utrum
            culpa originalis per Baptismum solvatur; 2 utrum poena originalem culpam consequens post
            Baptismum remaneat; 3 utrum originalis concupiscentia in quibusdam major, et in
            quibusdam minor inveniatur.</p>
        </div>
        <div xml:id="ta-l2d32q1-Dd1e132" type="articulus">
          <head xml:id="ta-l2d32q1-Hd1e134">Articulus 1</head>

          <head xml:id="ta-l2d32q1-Hd1e137" type="question-title">Utrum peccatum originale tollatur per Baptismum</head>

          <p xml:id="ta-l2d32q1-d1e140">Ad primum sic proceditur. Videtur quod per Baptismum originalis culpa non tollatur.
            Privatio enim non tollitur, nisi habitus oppositus restituatur. Sed originalis justitia,
            cujus privatio est originale peccatum, per Baptismum non restituitur, cum non remaneat
            debitus ordo inferiorum virium ad rationem. Ergo nec originale peccatum per Baptismum
            tollitur.</p>
          <p xml:id="ta-l2d32q1-d1e143">Praeterea, in Baptismo est duplex res: una quae est res et signum, scilicet character;
            et alia quae est res tantum, scilicet gratia. Si ergo Baptismus peccatum originale
            delet, aut hoc erit virtute characteris quem imprimit, aut virtute gratiae quam confert.
            Si virtute characteris, cum igitur characterem consequantur etiam ficte accedentes,
            sequeretur quod eis etiam originalis culpa dimitteretur; et sic aliquis in mortali
            existens peccato, a culpa aliqua purgaretur: quod est inconveniens. Si autem virtute
            gratiae, gratia autem post Baptismum frequenter per peccatum mortale amittitur; ergo
            oporteret quod originale per quodlibet sequens mortale rediret. Sed peccatum originale
            non nisi per Baptismum potest purgari. Ergo oporteret quod quandocumque aliquis de
            peccato mortali poenitentiam agit, simul etiam contra peccatum originale
            baptizaretur.</p>
          <p xml:id="ta-l2d32q1-d1e146">Praeterea, sicut se habet actus in peccato actuali ut materialiter deformitati
            substans; ita etiam concupiscentia in originali, ut supra dictum est. Sed non potest
            esse quod deformitas peccati tollatur manente actu peccati: quia tales actus sunt qui
            bene fieri non possunt. Ergo et manente tali concupiscentia, non potest originalis culpa
            deleri.</p>
          <p xml:id="ta-l2d32q1-d1e150">Si dicatur, quod non manet intensa, sed diminuitur; contra. Magis et minus non
            diversificant speciem. Sed poena et culpa nominant diversas species mali. Ergo non
            potest esse ut intensa concupiscentia sit culpa, et remissa sit tantum poena.</p>
          <p xml:id="ta-l2d32q1-d1e153">Si dicatur, quod non solvitur nisi quantum ad reatum; contra. Reatus consequitur
            deformitatem culpae: quia ad hoc poena infligitur, ut culpae deformitas ordinetur per
            poenam, quae in se deordinata est. Si ergo originale peccatum quantum ad deformitatem
            maculae non tollitur, videtur quod nec etiam quantum ad reatum solvi possit.</p>
          <p xml:id="ta-l2d32q1-d1e156">Praeterea, quales sunt habitus, tales actus reddunt, ut in 2 Eth. dicitur. Sed
            concupiscere, quod procedit ex concupiscentia inordinata, est peccatum post Baptismum
            sicut et ante. Ergo et ipsa concupiscentia per Baptismum rationem culpae non
            amittit.</p>
          <p xml:id="ta-l2d32q1-d1e159">Sed contra, Rom. 6, 7: <quote xml:id="ta-l2d32q1-Qd1e161" source="http://scta.info/resource/rom6_7">qui mortuus est peccato, justificatus est a
              delicto</quote>. Sed baptizatus per Baptismum commoritur et consepelitur Christo, ut
            ibidem apostolus dicit. Ergo oportet quod per Baptismum omne peccatum praeteritae vitae
            deleatur, nisi effectus Baptismi ex parte baptizati impediatur.</p>
          <p xml:id="ta-l2d32q1-d1e165">Praeterea, non potest aliquis esse simul filius gratiae et filius irae. Sed per
            originale peccatum nascimur filii irae, ut Ephes. 2, 3: <quote xml:id="ta-l2d32q1-Qd1e167">eramus natura filii
              irae</quote>; per Baptismum autem regeneramur in filios gratiae. Ergo non potest esse
            quod post Baptismum originalis culpa remaneat.</p>
          <p xml:id="ta-l2d32q1-d1e171">Respondeo dicendum, quod de remissione culpae originalis oportet nos loqui
            proportionaliter ad remissionem culpae actualis. Ex actu enim peccati duplex effectus in
            peccante relinquitur, scilicet privatio gratiae ex ratione aversionis a fine, et
            dispositio quaedam ad similem actum, quam actus peccati inducit ex ratione conversionis;
            et ex hoc ipso quod gratia privatus est propria voluntate, reatum poenae incurrit; unde,
            gratia sibi restituta, simul et macula illa tollitur, quae in defectu gratiae
            consistebat, et obligatio ad poenam, quae reatus dicitur; dispositio vero ex actu
            peccati inducta non ex toto statim tollitur, sed minuitur, inquantum gratia inclinat ad
            contrarium illius dispositionis; sed postmodum per consuetudinem bonorum operum etiam
            illa dispositio tollitur, et in contrarium mutatur. Similiter etiam ex actu naturae, qui
            est carnis propagatio, relinquitur quaedam dispositio inclinans ad malum in ipsa natura
            generati, quae concupiscentia vel fomes dicitur; et ex hoc ipso quod illa naturae
            corruptio in se virtutem peccati, ex quo causata est, continens, personam attingit,
            ipsam indignam Dei gratia efficit; unde relinquitur macula et defectus gratiae in anima;
            et per hoc etiam ad reatum poenae obligatur, ut scilicet praemio illo careat quod
            gratiae debebatur. Per Baptismum autem gratia confertur: cujus virtute illa infectio ab
            homine tollitur quae ex natura in personam devolvebatur; et secundum hoc anima purgatur
            a macula culpae, et per consequens solvitur reatus poenae. Illa autem dispositio ad
            malum quae fomes et concupiscentia dicitur, non ex toto tollitur; quia illa dispositio
            sequitur conditionem naturae; Baptismus autem non purgat naturam, nisi quantum pertinet
            ad infectionem personae; et ideo illa dispositio ex toto non tollitur usque ad statum
            beatitudinis, quo natura perfecte curabitur; sed tamen dispositio illa per Baptismum
            minuitur, inquantum gratia quam quis in Baptismo consequitur, in contrarium inclinat ei
            ad quod fomes disponebat; et ita virtus fomitis in nobis minuitur per auxilium
            gratiae.</p>
          <p xml:id="ta-l2d32q1-d1e175">Ad primum ergo dicendum, quod in originali justitia erat aliquid quasi formale,
            scilicet ipsa rectitudo voluntatis, et secundum hoc sibi opponitur culpae deformitas.
            Erat in ea etiam aliquid quasi materiale, scilicet ordo rectitudinis impressus in
            inferioribus viribus; et quantum ad hoc opponitur sibi concupiscentia et fomes. Quamvis
            ergo non restituatur originalis justitia quantum ad id quod materiale in ipsa erat,
            restituitur tamen quantum ad rectitudinem voluntatis, ex cujus privatione ratio culpae
            inerat: et propter hoc id quod culpae est, tollitur per Baptismum; sed aliud poenale
            remanet.</p>
          <p xml:id="ta-l2d32q1-d1e178">Ad secundum dicendum, quod Baptismus virtute gratiae quam confert, ex qua rectitudo
            voluntatis causatur, originalem culpam delet; non tamen sequitur quod, subtracta gratia,
            originalis culpa redeat. Cum enim omnium peccatorum mortalium genera hoc commune habeant
            quod gratiam tollunt; non tamen omnium est una macula, sed diversae, secundum quod
            defectus gratiae ad diversas causas refertur; unde defectus gratiae ex actu luxuriae
            proveniens, est macula illius peccati, et sic de aliis. Unde non redit macula peccati
            alicujus, quantumcumque gratia subtrahatur, nisi per reiterationem causae. Causa autem
            per quam macula originalis relinquebatur in anima, erat ipsa propagatio humanae naturae
            quam impossibile est reiterari circa eumdem hominem; et ideo macula originalis redire
            non potest. Sed defectus ille gratiae qui per peccatum mortale incidit, erit macula vel
            luxuriae, vel homicidii, et sic de aliis.</p>
          <p xml:id="ta-l2d32q1-d1e181">Ad tertium dicendum, quod non eodem modo se habet concupiscentia et, fomes ad
            originalem maculam, sicut actus peccati ad maculam actualem; concupiscentia enim etsi
            quodammodo ad maculam originalem materialiter se habeat, non tamen est causa ejus
            secundum quod in eodem subjecto inveniuntur; sed actus peccati causat actualem maculam:
            et ideo non potest contingere ut actus maneat, et macula vel reatus transeat; sicut in
            originali, manente concupiscentia, transit reatus et macula.</p>
          <p xml:id="ta-l2d32q1-d1e184">Ad quartum dicendum, quod intensio et remissio nunquam speciei diversitatem causant,
            sed quandoque ex speciei diversitate consequuntur: quando enim intensio et remissio
            super unam naturam fundantur, quae decrescit et proficit, tunc nec diversitatem speciei
            causant, nec ab ea causantur; ut patet quando eadem albedo intenditur et remittitur:
            quandoque vero super diversas naturas intensio et remissio fundatur; et tunc intensio et
            remissio, ex diversitate speciei proveniunt; sicut dicitur Angelus homine
            intelligentior, et sicut dicitur color illustratus visibilior quam sine lumine, quia
            lumen est illud per quod efficitur visibile in actu. Ita etiam intensio et remissio
            fomitis super diversam naturam fundatur: dicitur enim intensus, secundum quod ad suum
            formale conjungitur, quod est defectus justitiae; et remissus, secundum quod a tali
            defectu separatur.</p>
          <p xml:id="ta-l2d32q1-d1e187">Ad quintum dicendum, quod sicut transit reatus, ita etiam macula transit; unde hoc
            concedendum est quod objectio concludit.</p>
          <p xml:id="ta-l2d32q1-d1e190">Ad sextum dicendum, quod etiam in peccatis actualibus contingit dispositionem peccati
            remanere gratia adveniente: et tunc si ex dispositione illa aliquis actus sequatur,
            peccati rationem habebit; quamvis dispositio illa quae actum causat culpa non esset: ita
            etiam quamvis concupiscere, quod est actus fomitis, post Baptismum sit culpa, non tamen
            oportet quod fomes post Baptismum sub ratione culpae remaneat: nec oportet esse
            similitudinem inter actum et habitum, sicut culpae ad culpam; sed ex parte conversionis,
            ut actus ad illud objectum terminetur ad quod habitus inclinabat.</p>
        </div>
        <div xml:id="ta-l2d32q1-Dd1e194" type="articulus">
          <head xml:id="ta-l2d32q1-Hd1e196">Articulus 2</head>

          <head xml:id="ta-l2d32q1-Hd1e199" type="question-title">Utrum poena peccati originalis debeat manere post
            Baptismum</head>

          <p xml:id="ta-l2d32q1-d1e202">Ad secundum sic proceditur. Videtur quod poena originalis peccati post Baptismum
            remanere non debeat. Injustum enim est ut sine culpa aliquis puniatur. Sed per Baptismum
            originalis culpa tollitur, ut dictum est. Ergo injustum esset quod poena remaneret.</p>
          <p xml:id="ta-l2d32q1-d1e205">Praeterea, justitia gratuita potentior est quam originalis. Sed originali justitia
            manente in anima, nihil poenale in ea erat, nec rebellio carnis ad spiritum, nec etiam
            corruptio vel passibilitas. Cum ergo per Baptismum gratuita justitia conferatur, videtur
            quod poena remanere non debeat post Baptismum.</p>
          <p xml:id="ta-l2d32q1-d1e208">Praeterea, generatio spiritualis potentior est quam carnalis: quia non sicut delictum,
            ita et donum; immo multo amplius, ut Rom. 5 dicitur. Sed generatio carnalis inducit
            corruptionem culpae et poenae. Ergo generatio spiritualis, quae est per Baptismum,
            utrumque tollere debet.</p>
          <p xml:id="ta-l2d32q1-d1e212">Si dicatur, quod non est ex defectu Baptismi quod poena non tollatur; sed quia est
            utile et expediens, et promovens in salutem; contra. Unumquodque judicandum est secundum
            id quod per se sibi convenit, magis quam secundum id quod per accidens habetur. Sed
            fomes per se ad malum inclinat; non autem nisi per accidens in bonum promovet, inquantum
            aliquis resistendo coronatur, vel secundum quod aliquis humilior redditur. Ergo magis
            esset expediens homini fomitem non habere quam quod ipsum habeat.</p>
          <p xml:id="ta-l2d32q1-d1e215">Praeterea, gratia quae in Baptismo confertur, fomitem diminuit. Sed augmentata causa,
            crescit effectus. Ergo si major gratia infundatur, fomes plus minorabitur. Ergo tantum
            poterit gratia augmentari quod fomes ex toto tollatur.</p>
          <p xml:id="ta-l2d32q1-d1e218">Sed contra, Galat. 5, 17: <quote xml:id="ta-l2d32q1-Qd1e220">caro concupiscit adversus spiritum, spiritus autem
              adversus carnem</quote>; et tamen illis loquitur qui per Baptismum renati erant. Ergo
            per Baptismum talis rebellio non tollitur. Hoc etiam habetur per illud Rom. 7, 17:
              <quote xml:id="ta-l2d32q1-Qd1e223" source="http://scta.info/resource/rom7_17">non ego operor illud, sed quod habitat in me peccatum</quote>, idest fomes
            peccati, ut Glossa dicit.</p>
          <p xml:id="ta-l2d32q1-d1e227">Praeterea, ex concupiscentia parentis procedit originale in prolem, ut supra dictum
            est. Si ergo baptizatus concupiscentiam fomitis non haberet post Baptismum, nullus in
            peccato originali filium generaret: et hoc supra improbatum est a Magistro. Ergo
            Baptismus concupiscentiam non tollit ex toto.</p>
          <p xml:id="ta-l2d32q1-d1e230">Respondeo dicendum, quod peccatum originale est primo et per se infectio naturae, et
            per consequens inficit personam, secundum quod dispositio naturae in personam redundat;
            et secundum hoc duplex poena originali debetur. Una inquantum personam inficit, scilicet
            carentia divinae visionis: visio enim divina actum quemdam designat; actus autem omnis
            personae est, quia actus individuorum sunt, ut philosophus dicit; unde et carentia
            visionis ad personam referenda est, cum opposita sint circa idem. Alia poena debetur
            sibi inquantum naturam inficit, sicut necessitas moriendi, passibilitas, rebellio carnis
            ad spiritum, et hujusmodi: quae omnia ex principiis naturae causantur, et speciem totam
            consequuntur, nisi miraculose aliter contingat. Dicendum est ergo, quod Baptismus
            infectionem originalis mundat, secundum quod infectio naturae in personam redundat: et
            ideo per Baptismum illa poena tollitur quae personae debetur, scilicet carentia divinae
            visionis: non autem Baptismus removet infectionem naturae, secundum quod ad naturam per
            se refertur; sed hoc erit in patria, quando nostra natura perfectae libertati
            restituetur; et ideo oportet quod remaneat illa poena post Baptismum quae culpae
            originali debetur secundum quod naturam inficit; et hujusmodi est fomes, necessitas
            moriendi, et hujusmodi.</p>
          <p xml:id="ta-l2d32q1-d1e233">Ad primum ergo dicendum, quod secundum hoc quod culpa deletur, etiam poena sibi
            respondens tollitur, ut ex dictis patet, et ideo nihil injustum consequitur.</p>
          <p xml:id="ta-l2d32q1-d1e237">Ad secundum dicendum, quod in omni effectu quod per se justitiae est, potentior est
            gratuita justitia quam originalis; sed excludere hujusmodi poenalitates, non est
            effectus justitiae, inquantum justitia est; sed fuit effectus originalis justitiae
            ratione cujusdam accidentis sibi annexi, inquantum scilicet fuit continuata et non
            intercisa in natura humana: decuit enim ut sicut anima sine interruptione in Deum
            dirigebatur per justitiam, ita etiam corpus animae sine interruptione totaliter
            obediret; et ideo non oportet quod ille effectus gratuitae justitiae conveniat, cum
            facta fuerit interruptio rectitudinis humanae naturae ad Deum.</p>
          <p xml:id="ta-l2d32q1-d1e240">Ad tertium dicendum, quod generatio spiritualis efficacior est in eo ad quod ordinatur,
            quam generatio corporalis. Generatio autem corporalis terminatur per se ad naturam, quia
            forma est terminus generationis; sed generatio spiritualis terminatur ad perfectionem
            personae, quae est per gratiam; et ideo plus mundat generatio spiritualis personam, quam
            generatio corporalis inficere possit. Generatio enim corporalis non potest inficere
            personam nisi infectione originalis; sed generatio spiritualis purgat personam a culpa
            originali et actuali. Sed hujusmodi defectus poenales principia naturae consequuntur, ut
            dictum est; unde se habet magis generatio corporalis ad eos inducendum, quam generatio
            spiritualis ad eos curandum.</p>
          <p xml:id="ta-l2d32q1-d1e243">Ad quartum dicendum, quod simpliciter loquendo melius esset homini fomite carere quam
            ipsum habere: constat enim quod ex abundantia gratiae fit in aliquibus quod a fomite
            liberantur. Sed quo ad aliquid, et quantum ad aliquem statum hominis, expedit fomitem
            habere, ne in superbiam elatus cadat: et hoc etiam objectio concludebat.</p>
          <p xml:id="ta-l2d32q1-d1e246">Ad quintum dicendum, quod quantumcumque de gratia baptismali in Baptismo infundatur,
            nunquam tamen potest hoc efficere ut ex toto tollat fomitem; quia gratia illa non est
            ordinata nisi ad curandum infectionem personae ex infectione naturae procedentem. Posset
            tamen Deus alterius generis gratiam infundere, per quam totum tolleretur; ut sic simul
            et personae et naturae infectio, gratiae cederet.</p>
        </div>
        <div xml:id="ta-l2d32q1-Dd1e250" type="articulus">
          <head xml:id="ta-l2d32q1-Hd1e252">Articulus 3</head>

          <head xml:id="ta-l2d32q1-Hd1e255" type="question-title">Utrum fomes inveniatur major in uno quam in altero</head>

          <p xml:id="ta-l2d32q1-d1e258">Ad tertium sic proceditur. Videtur quod fomes et concupiscentia in quibusdam plus et in
            quibusdam minus inveniatur. Multiplicata enim causa, multiplicatur effectus. Sed ex
            foeditate coitus infectio fomitis causatur. Cum ergo quanto magis homo a primo generante
            distat, tanto plures tales actus inficientes inveniantur, videtur quod semper in prole
            inveniatur major infectio fomitis quam in parente.</p>
          <p xml:id="ta-l2d32q1-d1e261">Praeterea, fomes nihil aliud dicit quam pronitatem quamdam ad inordinate
            concupiscendum. Sed ex naturali complexione unus alio pronior nascitur ad luxuriam vel
            ad iram, vel ad quodlibet aliud genus peccati. Ergo unus nascitur cum majori infectione
            fomitis quam alius.</p>
          <p xml:id="ta-l2d32q1-d1e264">Praeterea, ex consuetudine actuum et dissuetudine relinquitur in agente per voluntatem
            major facilitas vel difficultas ad aliquid agendum. Sed contingit aliquos
            concupiscentiae operibus operam dantes esse, alios autem ab eis retrahi honestis
            exercitiis occupatos. Ergo in quibusdam invenitur fomes intensior quam in aliis.</p>
          <p xml:id="ta-l2d32q1-d1e268">Praeterea, sicut corruptio fomitis ex peccato primi parentis procedit, ita etiam et
            aliae poenalitates, ut passibilitas, et mortalitas, et hujusmodi. Sed aliae poenalitates
            semper in homine crescunt, quanto humana natura a primo parente longius recedit per
            successionem generationis: quia communiter dicitur, quod homines sunt nunc brevioris
            vitae et minoris virtutis quam antiquitus. Ergo et simili ratione corruptio fomitis
            magis in filiis quam in parentibus invenitur.</p>
          <p xml:id="ta-l2d32q1-d1e271">Praeterea, constat quod aliae poenalitates intenduntur et remittuntur secundum diversas
            complexiones corporis: ex quo causatur quod quidam sint aliis passibiliores, et
            brevioris vitae. Si ergo per eamdem causam invenitur in nobis fomes per quam et aliae
            passibilitates, videtur quod secundum diversas complexiones hominum intendatur et
            remittatur.</p>
          <p xml:id="ta-l2d32q1-d1e274">Sed contra, consequens naturam aequaliter invenitur in omnibus habentibus naturam. Sed
            fomes consequitur humanam naturam sicut corruptio ejus, sicut dictum est. Ergo cum omnes
            homines aequaliter humanam naturam participent, videtur quod etiam aequaliter
            corruptionem fomitis incurrant.</p>
          <p xml:id="ta-l2d32q1-d1e277">Praeterea, aequalitas poenae debet respondere aequalitati culpae. Cum ergo non sit
            major culpa originalis in uno quam in alio (quia una poena omnibus pro illa culpa
            debetur, scilicet carentia visionis divinae), videtur quod etiam infectio originalis non
            sit in uno magis quam in alio.</p>
          <p xml:id="ta-l2d32q1-d1e280">Respondeo dicendum, quod cum corruptio fomitis sit per se infectio humanae naturae,
            oportet idem esse judicium de intensione ejus, et de intensione humanae naturae. Natura
            autem ipsa potest considerari dupliciter: vel quantum ad rationem speciei; et sic
            aequaliter in omnibus invenitur; vel inquantum redundat perfectio naturae in
            perfectionem individui per modum quo ex principiis speciei sequuntur operationes
            individuorum; et secundum hoc unus homo alio est potentior in explendis operationibus
            speciem concernentibus: unus enim alio promptior est ad intelligendum vel ad
            ratiocinandum, et sic de aliis. Similiter est etiam de corruptione fomitis: quia si
            consideretur secundum quod per se naturam respicit, sic proculdubio aequaliter in
            omnibus invenitur; et haec est absoluta consideratio ejus. Quod enim subtrahatur
            rectitudo illa quae omnes vires animae in unum continebat, hoc omnibus aequaliter
            convenit: quia privatio, quantum in se est, non suscipit magis et minus. Sed si
            consideretur secundum hoc quod infectio originalis redundat in infectionem personae,
            inquantum potentiae sua rectitudine carentes in turpes operationes inclinant; sic in uno
            est major corruptio fomitis quam in alio, scilicet inquantum vel per naturalem
            complexionem, vel per consuetudinem, concupiscibilis vel irascibilis in uno est
            efficacior et ferventior ad suum actum quam in alio: et per hunc etiam modum fomes
            dicitur post Baptismum diminui, inquantum gratia retardat impetum concupiscibilis et
            irascibilis, in contrarios actus inclinans.</p>
          <p xml:id="ta-l2d32q1-d1e283">Ad primum ergo dicendum, quod causa inducens originale peccatum, non est actualis
            delectatio quae est in coitu, sed concupiscentia habitualis, quae est in generante: illa
            autem non potest majorem concupiscentiam inducere in prole quam sit in parente; quia
            generans generat sibi simile; et ideo non sequitur quod post multas generationes aliquis
            magis sit infectus originali peccato, sed eodem modo; sicut et omnes proprietates
            naturam consequentes, eodem modo in tota natura inveniuntur.</p>
          <p xml:id="ta-l2d32q1-d1e287">Ad secundum dicendum, quod diversitas complexionis est ex diversa dispositione
            materiae, quae principium individuationis est; quae quanto magis est disposita, tanto
            perfectius naturam speciei consequitur, secundum quod est principium personalium
            operationum: et per hunc etiam modum potest esse fomes in quibusdam intensior in
            comparatione ad operationes quae individuo debentur; non autem absolute prout naturam
            respicit.</p>
          <p xml:id="ta-l2d32q1-d1e290">Et per hoc patet solutio ad tertium: quia etiam illa facilitas quae ex consuetudine
            relinquitur, est secundum hoc quod potentiae inclinantur ad actus individui.</p>
          <p xml:id="ta-l2d32q1-d1e293">Ad quartum dicendum, quod aliae passibilitates non sunt modo magis in homine quam
            antiquitus fuerint tempore diluvii; unde etiam David de hominibus sui temporis loquitur:
              <quote xml:id="ta-l2d32q1-Qd1e295">dies annorum nostrorum in ipsis septuaginta anni</quote>. Sed verum est quod
            ante diluvium homines diutius vivebant, virtute divina hoc faciente ad generis humani
            multiplicationem.</p>
          <p xml:id="ta-l2d32q1-d1e299">Ad quintum dicendum, quod aliae passibilitates, ut mortalitas, et hujusmodi, non
            intenduntur et remittuntur ex diversitate complexionis, secundum quod naturam respiciunt
            (unde mortale, prout est differentia naturam speciei constituens, non recipit magis et
            minus), sed solum secundum quod ad consistentiam et operationes individui
            comparantur.</p>
        </div>
      </div>
    </body>
  </text>
</TEI>