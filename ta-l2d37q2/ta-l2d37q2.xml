<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum II, Distinctio 37, Quaestio 2</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Librum II, Distinctio 37, Quaestio 2</title>
          <date when="2016-03-18">March 18, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-18">March 18, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l2d37q2">
        <head xml:id="ta-l2d37q2-Hd1e89">Librum II, Distinctio 37, Quaestio 2</head>
        <div xml:id="ta-l2d37q2-Dd1e92">
          <head xml:id="ta-l2d37q2-Hd1e94">Prooemium</head>
          <p xml:id="ta-l2d37q2-d1e97">Deinde quaeritur de causa peccati; et circa hoc duo quaeruntur: 1 utrum ipsius peccati
            Deus causa sit, absolute loquendo; 2 utrum sit causa actionis in qua deformitas culpae
            consistit, secundum quod actio est.</p>
        </div>
        <div xml:id="ta-l2d37q2-Dd1e101" type="articulus">
          <head xml:id="ta-l2d37q2-Hd1e103">Articulus 1</head>

          <head xml:id="ta-l2d37q2-Hd1e106" type="questionTitle">Utrum Deus sit simpliciter causa peccati</head>

          <p xml:id="ta-l2d37q2-d1e109">Ad primum sic proceditur. Videtur quod simpliciter peccati Deus causa sit. Quia, ut in
            Glossa ad Rom. 9, dicitur, Deus operatur in cordibus hominum, et inclinat voluntates
            eorum in quodcumque voluerit, sive in bonum, sive in malum. Sed ex hoc dicitur auctor
            bonorum operum, quia voluntatem hominis in bonum inclinat. Ergo et eadem ratione potest
            dici auctor peccatorum, quae sunt mala opera.</p>
          <p xml:id="ta-l2d37q2-d1e112">Praeterea, quidquid est causa causae, est causa causati. Sed peccati causa est voluntas
            peccantis. Cum igitur voluntatis causa sit Deus, videtur quod et peccati.</p>
          <p xml:id="ta-l2d37q2-d1e115">Praeterea, in eamdem causam reducitur salus et periculum alicujus: idem enim nauta est
            causa salutis et periclitationis navis, ut in 2 Phys., dicitur. Sed Deus est causa
            salutis humanae, quae est per bona opera. Ergo cum periclitatio animae sit per peccatum,
            videtur quod etiam Deus sit peccati causa.</p>
          <p xml:id="ta-l2d37q2-d1e119">Praeterea, quaecumque operatio convenit rei secundum hoc quod sibi a Deo datum est, a
            Deo est. Sed operationes quae sunt peccata, conveniunt homini secundum inclinationem
            virium sensibilium, quae homini a Deo sunt datae. Ergo et peccatum hominis in Deum sicut
            in causam reducitur.</p>
          <p xml:id="ta-l2d37q2-d1e122">Praeterea, peccatum est tenebra spiritualis. Sed tenebrarum Deus auctor est: Isa. 45,
            7: <quote xml:id="ta-l2d37q2-Qd1e124">formans lucem, et creans tenebras</quote>. Ergo peccati Deus causa est.</p>
          <p xml:id="ta-l2d37q2-d1e128">Sed contra, Fulgentius dicit. <quote xml:id="ta-l2d37q2-Qd1e130">Illius rei Deus est ultor, cujus non est
              auctor</quote>. Sed peccati est ultor. Ergo ejus non est auctor.</p>
          <p xml:id="ta-l2d37q2-d1e134">Praeterea, quidquid fit Deo volente, fit Deo auctore, et e converso. Sed mala non fiunt
            Deo volente. Ergo nec eo auctore.</p>
          <p xml:id="ta-l2d37q2-d1e137">Respondeo dicendum, quod peccati auctor Deus nullo modo dicendus est. Qui enim agit
            propter finem, non deficit a fine nisi propter defectum alicujus, vel sui ipsius, vel
            alterius; et ille in quo invenitur defectus, erit causa obliquationis a fine, sive sit
            ipsum principale agens, vel materia, vel instrumentum agentis, vel quidquid aliud: et
            ideo illud in quo nullo modo defectus cadere potest, non potest esse causa recessus a
            fine in his quae ad finem ordinata sunt. Cum igitur peccatum dicatur propter
            inordinationem a fine ad quem natura rationalis ordinata est, non potest esse causa
            peccati Deus, in quo nullus defectus cadere potest; sed oportet quod peccatum causetur
            defectu illius agentis quod est possibile ad defectum, sicut est voluntas rationalis
            creaturae.</p>
          <p xml:id="ta-l2d37q2-d1e140">Ad primum ergo dicendum, quod Deus non eodem modo inclinat voluntatem in bonum et in
            malum. Inclinat siquidem voluntatem in bonum administrando virtutem agendi, et directe
            movendo ad bonum; sed ad malum dicitur inclinare, inquantum gratiam non praebet, per
            quam quis a malo retraheretur; et non quod directe voluntatem in malum ordinet.</p>
          <p xml:id="ta-l2d37q2-d1e144">Ad secundum dicendum, quod peccatum refertur in voluntatem sicut in causam: et quamvis
            voluntas sit creata a Deo inquantum est quoddam ens, non tamen quantum ad hoc quod
            defectus ex ipsa incidere potest: est enim possibilis ad defectum ex hoc quod ex nihilo
            est. Quamvis autem Deus sit causa voluntatis faciens eam ex nihilo; hoc tamen quod est
            ex nihilo esse, non habet ab alio, sed a se: unde secundum hoc non habet causam aliam;
            et ideo defectus qui sequitur ex ea secundum quod ex nihilo est, non oportet quod in
            ulteriorem causam reducatur.</p>
          <p xml:id="ta-l2d37q2-d1e147">Ad tertium dicendum, quod nauta est causa periculi navis per suam absentiam; Deus autem
            quantum in se est, nulli absens est, sed peccator absentat se a Deo: et ideo ipse sui
            peccati causa est in quo periclitatur, et non Deus.</p>
          <p xml:id="ta-l2d37q2-d1e150">Ad quartum dicendum, quod concupiscibilis et irascibilis a Deo homini datae sunt, ita
            ut rationi subdantur. Unde si quis eis utatur secundum illum ordinem prout a Deo datae
            sunt, talis operationis Deus auctor erit; sed hoc peccatum esse non poterit. Si quis
            autem eis utatur praeter rationis ordinem, talis abusionis Deus auctor non erit, quia in
            hac peccatum est.</p>
          <p xml:id="ta-l2d37q2-d1e153">Ad quintum dicendum, quod peccatum dicitur spiritualis tenebra effective, quia scilicet
            mentem obtenebrat, eam lumine gratiae privans. Nomen autem tenebrae poenam potius
            designat: unde etiam tenebrae Deus auctor est, sicut et aliarum poenarum, ut infra
            ostendetur.</p>
        </div>
        <div xml:id="ta-l2d37q2-Dd1e157" type="articulus">
          <head xml:id="ta-l2d37q2-Hd1e159">Articulus 2</head>

          <head xml:id="ta-l2d37q2-Hd1e162" type="questionTitle">Utrum actio peccati, inquantum actio, sit a Deo</head>

          <p xml:id="ta-l2d37q2-d1e165">Ad secundum sic proceditur. Videtur quod actio peccati, inquantum est actio, a Deo non
            sit. Omne enim quod est a Deo, bonum est, et omne bonum alicui bonum est. Quaedam autem
            peccata sunt quorum actus nulli boni sunt: quia et facienti nocent, et ei in quem fiunt.
            Ergo tales actus nullo modo a Deo sunt.</p>
          <p xml:id="ta-l2d37q2-d1e168">Praeterea, quidquid est causa actionis in qua deformitas fundatur, secundum quam actio
            mala dicitur, est movens et cooperans ad malum: nihil enim operatur ad malum, nisi
            secundum quod talem actionem producit. Sed Deus nullo modo ad malum cooperari debet
            dici. Ergo illius actionis in qua malum consistit inseparabiliter, causa dicendus non
            est.</p>
          <p xml:id="ta-l2d37q2-d1e171">Praeterea, bonarum actionum Deus non est auctor nisi secundum quod Deus potentiae
            agendi efficaciam confert: quia determinatio operis ex libero arbitrio est, ut supra
            habitum est. Si igitur Deus ipsarum actionum malarum, inquantum actiones sunt a potentia
            egredientes, causa esset; eodem modo dicendus esset auctor malarum actionum, sicut est
            auctor bonarum.</p>
          <p xml:id="ta-l2d37q2-d1e175">Praeterea, quod convenit alicui secundum genus et differentiam suam constitutivam,
            convenit sibi per suam essentiam: quia essentia rei his significatur. Sed quidam actus
            sunt qui ex genere suo mali sunt, ut supra habitum est, et quidam qui ex differentia,
            per quam in speciem contrahuntur. Ergo per essentiam suam mali sunt; et ita nec etiam
            inquantum sunt, a Deo sunt.</p>
          <p xml:id="ta-l2d37q2-d1e178">Praeterea, rei non assignatur causa efficiens secundum quod est in intellectu, sed
            secundum quod est in re. Sed quidam actus sunt in quibus non potest separari illud quod
            est de natura actus a deformitate nisi secundum intellectum: qui bene fieri non possunt.
            Ergo non causantur nisi secundum quod stant sub illa deformitate. Sed ut sunt sub
            deformitate, non sunt a Deo. Ergo nullo modo a Deo sunt.</p>
          <p xml:id="ta-l2d37q2-d1e181">Sed contra, omne bonum a Deo est. Sed quaedam peccata sunt quae habent malitiam ex
            aliqua circumstantia superveniente, et tamen actus sunt boni ex genere, ut dare
            eleemosynam propter inanem gloriam. Ergo horum, inquantum sunt actus quidam, Deus causa
            est.</p>
          <p xml:id="ta-l2d37q2-d1e184">Praeterea, quidquid non est causa operationis per quam aliqua substantia in esse
            producitur, non est causa illius substantiae. Sed per aliquam actionem peccati,
            substantiae quaedam in esse producuntur, sicut per adulteria et fornicationes homines
            generantur. Si ergo harum actionum Deus causa non est inquantum actiones sunt, tunc nec
            hominum qui per has actiones generantur, est causa; quod est absurdum.</p>
          <p xml:id="ta-l2d37q2-d1e187">Respondeo dicendum, quod circa hanc quaestionem tanguntur a Magistro duae opiniones.
            Una quarum dicebat, omnes actus inquantum actus sunt, ex Deo esse; sed quod inquantum
            deformitatem habent: a Deo non sunt, sed ab homine vel Diabolo: et horum rationes supra,
            31 dist., prosecutus est. Alia opinio dicebat, actus peccatorum nullo modo, nec etiam
            inquantum actus sunt, a Deo esse: et haec opinio tangitur in praesenti dist., quam ad
            praesens nulli vel pauci tenent, quia propinquissima est errori duplici. Primo, quia ex
            ea videtur sequi quod sint plura prima principia: hoc enim est de ratione primi
            principii ut agere possit sine auxilio prioris agentis et influentia ejus; unde si
            voluntas humana actionem aliquam posset producere cujus auctor Deus non esset, voluntas
            humana rationem primi principii haberet: quamvis solvere hoc nitantur, dicentes, quod
            voluntas etsi per se possit actionem producere sine influentia prioris agentis, non
            tamen habet a se esse, sed ab alio, quod etiam exigeretur ad rationem primi principii.
            Sed hoc videtur inconveniens, ut quod a se esse non habet, a se agere possit; cum etiam
            per se durare non possit quod a se non est. Omnis etiam virtus ab essentia procedit, et
            operatio a virtute; unde cujus essentia ab alio est, oportet quod virtus et operatio ab
            alio sit. Et praeterea, quamvis per hanc responsionem evitaretur quod non esset primum
            simpliciter, non tamen posset vitari quin esset primum agens, si ejus actio in aliquid
            prius agens non reduceretur sicut in causam. Secundo, quia cum actio etiam peccati sit
            ens quoddam, non solum secundum quod privationes et negationes entia dicuntur, sed etiam
            secundum quod res in genere existentes entia sunt, eo quod et ipsae actiones in genere
            ordinantur, sequeretur, si actiones peccati a Deo non sunt, quod aliquod ens essentiam
            habens a Deo non esset; et ita Deus non esset universalis causa omnium entium, quod est
            contra perfectionem primi entis. Primum enim in quolibet genere est causa eorum quae
            sunt post, ut in 2 Metaphys. dicitur. Et ideo cum prima opinione dicendum est, quod
            actus, inquantum actus, a Deo est, et ut sic, non habet aliquid quod deformitatem
            habeat: quod qualiter sit, ita considerari potest. In omnibus enim in quibus incidit
            defectus ex causa secunda et non ex causa prima, oportet quod quidquid est in effectu
            deficiente essentiae et bonitatis, totum a prima procedat. Quod autem defectus reducatur
            in causam secundam deficientem, patet in claudicatione, quae est a virtute gressiva,
            mediante tibia, per cujus scilicet tibiae curvitatem obliquitas in gressu claudicantis
            relinquitur; unde quidquid est ibi de gressu, totum est a virtute gressiva; sed defectus
            vel obliquitas gressus non est a virtute gressiva, sed a tibia tantum. Similiter etiam
            est ordo Dei ad voluntatem creatam sicut causae primae ad causam secundam. Ideo ex parte
            Dei nullus defectus incidere potest; voluntas autem creata ad defectum possibilis est;
            et ideo quidquid est in actu deficiente, scilicet peccato, de ratione actus et entis et
            boni, totum hoc a primo agente, scilicet Deo, procedit mediante voluntate; sed ipse
            defectus qui est in actu, hoc modo est a voluntate quod a Deo non procedit; et ideo
            quodcumque nomen deformitatem simul cum actu significat, sive in generali sive in
            speciali, non potest dici quod hoc a Deo sit simpliciter; unde non potest dici absolute
            quod peccatum sit a Deo, ut homicidium, aut aliquid hujusmodi, nisi cum hac additione,
            inquantum est actus et inquantum est ens.</p>
          <p xml:id="ta-l2d37q2-d1e190">Ad primum ergo dicendum, quod cum dicitur actus peccati nulli bonus esse, hoc convenit
            sibi secundum quod sub deformitate consideratur; et hoc modo non reducitur in Deum sicut
            in causam. Nullus tamen actus est qui secundum se consideratus, secundum hoc quod bonus
            est, alicui etiam bonus non sit: sicut actus fornicationis, inquantum est delectabilis,
            est bonum concupiscibile.</p>
          <p xml:id="ta-l2d37q2-d1e194">Ad secundum dicendum, quod illud dicitur ad malum cooperari quod inclinat ad actionem,
            secundum quod actio deformitati substat; unde mala est. Hoc autem Deo non convenit; et
            ideo non oportet ut ad malum cooperari dicatur, quamvis actionis illius causa sit in qua
            malum consistit, secundum quod influit agenti esse, posse, et agere, et quidquid
            perfectionis in agente est.</p>
          <p xml:id="ta-l2d37q2-d1e197">Ad tertium dicendum, quod Deus dicitur causa bonarum operationum non solum quantum ad
            essentiam actus, sed etiam quantum ad perfectionem secundum quam bonae dicuntur:
            utrumque enim agenti influit, et ut agat, et ut bene agat. Sed in malis actionibus
            quamvis sit causa earum quantum ad essentiam, non tamen est causa quantum ad defectum;
            et ideo absolute dicendus est causa bonorum operum, non autem peccatorum.</p>
          <p xml:id="ta-l2d37q2-d1e200">Ad quartum dicendum, quod sicut supra dictum est, 34 dist., ipsa privatio qua aliquid
            malum dicitur non potest esse differentia neque genus; sed unusquisque actus
            specificatur et in genere ponitur per aliquid positive dictum. Sed positionem utramque
            (per quam scilicet ponitur actus in genere vel in specie) potest consequi privatio
            aliqua; et ideo quidam actus dicuntur mali ex genere, vel ex eo quod in speciem
            trahit.</p>
          <p xml:id="ta-l2d37q2-d1e203">Ad quintum dicendum, quod sicut actio quae peccati deformitatem habet, dicitur bona,
            inquantum, est actio, bonitate naturae, non propter hoc quod aliquando inveniatur
            separata a deformitate, sed quia bonitas illa naturae, deformitati substat; ita etiam
            Deus dicitur esse causa illius actionis inquantum est actio, et non inquantum est
            deformis; non hoc modo quod actionem faciat a deformitate separata, sed quia in actione
            deformitati conjuncta hoc quod est actionis, facit, et quod deformitatis, non facit:
            etsi enim in aliquo effectu plura inseparabiliter conjuncta sint, non oportet ut
            quidquid est causa ejus quantum ad unum, sit causa ejus quantum ad alterum: sicut natura
            est causa oculi quantum ad substantiam ejus, et non quantum ad defectum caecitatis, quae
            ex naturae defectu incidit.</p>
        </div>
      </div>
    </body>
  </text>
</TEI>