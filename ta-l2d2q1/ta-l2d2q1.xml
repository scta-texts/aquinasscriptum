<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum I, Distinctio 2, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Librum I, Distinctio 2, Quaestio 1</title>
          <date when="2016-03-16">March 16, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-16">March 16, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l1d2q1">
        <head xml:id="ta-l1d2q1-Hd1e89">Librum I, Distinctio 2, Quaestio 1</head>
        <div xml:id="ta-l1d2q1-Dd1e92">
          <head xml:id="ta-l1d2q1-Hd1e94">Prooemium</head>
          <p xml:id="ta-l1d2q1-d1e97">Hic Magister incipit determinare de creaturis in speciali quantum ad considerationem
            theologi pertinet; et dividitur in tres partes: in prima determinat de creatura pure
            spirituali; in secunda de creatura pure corporali, 12 dist., ibi: <quote xml:id="ta-l1d2q1-Qd1e99">hae de
              angelicae naturae conditione dicta sufficiant</quote>; in tertia de creatura ex
            utraque composita, 16 dist.: <quote xml:id="ta-l1d2q1-Qd1e102">his excursis, quae supra de creatione hominis
              praemisimus, effectui mancipare, atque ordine explanare nunc suscipimus</quote>. Prima
            in tres: in prima determinat de Angelorum creatione; in secunda de separatione per
            aversionem et conversionem, 5 dist., ibi: <quote xml:id="ta-l1d2q1-Qd1e105">post haec, consideratio adducit
              inquirere, quales effecti sint, dum dividerentur aversione et conversione</quote>; in
            tertia determinat de bonorum dignitate, 9 dist., ibi: <quote xml:id="ta-l1d2q1-Qd1e108">post praedicta superest
              cognoscere de ordinibus Angelorum quid Scriptura tradat</quote>. Prima in duas: in
            prima determinat de creatione Angelorum, quantum ad illud quod adjacet eis quasi
            mensura; in secunda determinat de conditione ipsorum creatorum, 3 dist., ibi:
              <quote xml:id="ta-l1d2q1-Qd1e111">ecce ostensum est ubi Angeli fuerint mox ut creati sunt</quote>. Prima
            dividitur in duas: in prima ostendit quando creati sunt Angeli; in secunda ubi creati
            sunt, ibi: <quote xml:id="ta-l1d2q1-Qd1e115">jam ostensum est quando creata fuerit angelica natura</quote>. In
            prima dicit de quo est intentio; in secunda prosequitur quaestionem, ibi: <quote xml:id="ta-l1d2q1-Qd1e118">quaedam
              auctoritates videntur innuere quod ante omnem creaturam creati sunt Angeli</quote>. Et
            circa hoc duo facit: primo movet quaestionem, ponendo rationes ad utramque partem;
            secundo determinat eam, ibi: <quote xml:id="ta-l1d2q1-Qd1e121">videtur utique hoc esse tenendum</quote>. Et circa
            hoc tria facit: primo determinat quaestionem; secundo determinationem confirmat, ibi:
              <quote xml:id="ta-l1d2q1-Qd1e124">quod autem simul creata fuerit corporalis spiritualisque creatura, Augustinus
              (...) aperte ostendit</quote>; tertio objecta in contrarium solvit, ibi:
              <quote xml:id="ta-l1d2q1-Qd1e127">Hieronymus super epistolam ad Titum aliud videtur sentire. Jam ostensum est
              quando creata fuerit angelica natura</quote>. Hic determinat ubi creati sunt Angeli:
            et primo ostendit quod in caelo Empyreo; secundo epilogat ea quae dixerat, ibi:
              <quote xml:id="ta-l1d2q1-Qd1e130">simul ergo visibilium rerum materia et invisibilium natura condita est</quote>;
            tertio objectum in contrarium solvit, ibi: <quote xml:id="ta-l1d2q1-Qd1e134">hic quaeri solet, si in caelo Empyreo
              fuerunt Angeli statim ubi facti sunt</quote>. Hic est duplex quaestio. Prima de aevo,
            quod durationem Angeli mensurat. Secunda de caelo Empyreo, qui locus Angelorum dicitur.
            Circa primum tria quaeruntur: 1 utrum aevum ab aeternitate vel tempore differat; 2 utrum
            sit unum tantum aevum; 3 utrum aevum mensurans durationem Angeli ante tempus
            inceperit.</p>
        </div>
        <div xml:id="ta-l1d2q1-Dd1e139" type="articulus">
          <head xml:id="ta-l1d2q1-Hd1e141">Articulus 1</head>

          <head xml:id="ta-l1d2q1-Hd1e144" type="questionTitle">Utrum aevum sit idem quod aeternitas</head>

          <p xml:id="ta-l1d2q1-d1e147">Ad primum sic proceditur. Videtur quod aevum sit idem quod aeternitas. Sicut enim
            dicitur in libro de causis, intelligentia parificatur aeternitati. Non autem nisi sicut
            mensuratum mensurae. Cum ergo mensura angelicae durationis ponatur aevum; videtur quod
            sit idem aeternitati.</p>
          <p xml:id="ta-l1d2q1-d1e150">Praeterea, sicut se habent mensurata, ita et mensurae. Sed Angelus non est causa
            temporalium rerum. Ergo nec mensura durationis ejus causa erit temporis, sed tantum
            mensura durationis creationis, quae est aeternitas. Sed aevum est causa temporis, sicut
            dicit Boetius de Consolat.: <quote xml:id="ta-l1d2q1-Qd1e152">qui tempus ab aevo ire jubes</quote>. Ergo aevum est
            aeternitas.</p>
          <p xml:id="ta-l1d2q1-d1e156">Praeterea, sicut se habent mobilia ad invicem in successione, ita se habent immobilia
            ad invicem in immobilitate. Sed omnium mobilium est una mensura successiva, scilicet
            tempus. Ergo et omnium immobilium est mensura una, scilicet aeternitas.</p>
          <p xml:id="ta-l1d2q1-d1e160">Sed contra, videtur quod aevum sit idem quod tempus. Quia, secundum Augustinum, Deus
            movet spiritualem creaturam per tempus. Sed talis creaturae mensura ponitur aevum. Ergo
            aevum et tempus idem sunt.</p>
          <p xml:id="ta-l1d2q1-d1e163">Praeterea, omnis mensura durationis creaturae est divisibilis. Sed partes durationis
            non sunt simul. Ergo cum aevum sit mensura durationis creaturae, videtur quod in eo sit
            successio. Sed haec est ratio temporis. Ergo videtur quod tempus et aevum sint idem.</p>
          <p xml:id="ta-l1d2q1-d1e166">Praeterea, nullum creatum est actu infinitum. Sed Angelus in infinitum durabit, quia
            nunquam corrumpetur. Ergo sua duratio non est tota simul; et sic idem quod prius.</p>
          <p xml:id="ta-l1d2q1-d1e169">Praeterea, omne illud cujus duratio est tota simul, non differt in eo esse et fuisse.
            Sed illud quod fuit, non potest intelligi non fuisse. Ergo non potest intelligi Angelum
            non esse, nec Deus potest hoc facere: quod est falsum. Ergo duratio Angeli non est tota
            simul.</p>
          <p xml:id="ta-l1d2q1-d1e172">Respondeo dicendum, quod aevum ponitur mensura media inter tempus et aeternitatem. De
            distinctione autem temporis ab aevo est triplex opinio. Quidam enim dicunt, quod idem
            est nunc aevi et temporis secundum essentiam, sed differunt secundum rationem: quia nunc
            temporis mensurat ipsum mobile inquantum est in motu; eo quod sicut se habet tempus ad
            motum, ita se habet nunc temporis ad mobile, ut dicitur in 4 Phys.: sed nunc aevi
            mensurat substantiam ipsius primi mobilis prout in se consideratur: et sic tempus et
            aevum differunt tantum ratione: tamen aevo mensuratur non tantum substantia caeli sed
            etiam Angeli. Sed hoc non potest stare: quia duratio respicit esse in actu; non est
            autem idem actus nec unius rationis esse caeli quod mensuratur aevo, et moveri ipsius
            quod mensuratur tempore: et ideo secundum rem tempus et aevum differunt, cum diversorum
            generum sint diversae mensurae, ut ex 10 Metaph. patet. Ideo alii hoc concedentes,
            dixerunt, quod aevum est mensura rei permanentis creatae, sed tempus est mensura rei
            motae; et tamen in aevo est prius et posterius sicut in tempore, sed differunt, quia in
            tempore est prius et posterius cum innovatione, in aevo autem est sine innovatione et
            inveteratione. Hoc autem nihil videtur dictu: quia ubicumque est prius et posterius,
            oportet intelligere partem priorem et posteriorem, et in nulla duratione partes priores
            et posteriores sunt simul; unde oportet quod quando est prius non sit posterius; et ideo
            oportet posterius de novo advenire, cum prius non fuerit. Exemplum etiam quod ponunt,
            falsum supponit: dicunt enim, quod sicut invenitur fluxus alicujus ab alio continuus cum
            innovatione, eo quod semper aliud et aliud est quod fluit, sicut in exitu rivi a fonte;
            ita etiam invenitur fluxus continuus sine innovatione, sicut exitus radii a sole, qui
            semper est idem. Sed hoc non est verum: quia in exitu radii a sole non attenditur prius
            et posterius per se: quia illuminatio non est motus et non est in tempore nisi per
            posterius, eo quod omne quod illuminatur, reducitur in quemdam motum sicut in causam, in
            quo est innovatio situs; sicut in motum corporis illuminantis, quod illuminat dum super
            terram movetur. Esse autem Angeli non reducitur in innovationem alicujus motus sicut in
            causam, nec in se innovatur, quia nihil fit quod prius non esset. Ergo impossibile est
            quod aliquo modo sit ibi prius et posterius. Et ideo dicendum, quod tempus est mensura
            habens prius et posterius, aevum autem non habens; oportet enim rationem mensurae ex
            mensurato accipere. Esse autem Angeli, quod aevo mensuratur, est indivisibile variatione
            carens, et ideo aevum prius et posterius non habet; sed motus qui tempore mensuratur,
            successione quadam perficitur; et ideo in tempore invenitur prius et posterius. Differt
            autem aevum ab aeternitate, sicut et esse Angeli ab esse divino, in duobus. Primo, quia
            esse divinum est per se stans, quia est id quod est; in Angelo autem est aliud esse et
            aliud quod est. Secundo, quia esse Angeli est ab alio, et non esse divinum; unde patet
            quod sicut esse Angeli est quaedam participatio divini esse, ita etiam aevum est quaedam
            participatio aeternitatis; et propter hoc doctores parum loquuntur de differentia aevi
            et aeternitatis; unde Dionysius indifferenter utroque utitur.</p>
          <p xml:id="ta-l1d2q1-d1e175">Et per hoc patet responsio ad primum: quia aeternitas ibi sumitur pro aeternitate
            participata, quae est aevum; et Deus dicitur esse supra aeternitatem, sicut supra ens,
            et supra omne quod nominatur.</p>
          <p xml:id="ta-l1d2q1-d1e179">Et similiter dicendum est ad secundum, quod aevum sumitur ibi pro aeternitate. Si tamen
            sumatur secundum quod differt ab aeternitate, sic dicitur tempus ab aevo fluere non
            effective, sed exemplariter: quia digniora in entibus sunt quodammodo exemplaria
            inferiorum, inquantum magis accedunt ad primum exemplar; et ita aevum est exemplar
            temporis, inquantum aeternitati similius est.</p>
          <p xml:id="ta-l1d2q1-d1e182">Ad tertium dicendum, quod motus univocatur ad minus in intentione generis; et ideo
            omnibus motibus ordinatis ad invicem, potest una mensura respondere. Sed nullum esse
            creatum univocatur cum esse increato; et ideo oportet ponere duas mensuras.</p>
          <p xml:id="ta-l1d2q1-d1e185">Ad quartum dicendum, quod Angelus potest considerari dupliciter. Vel quantum ad suum
            esse quod est sine vicissitudine, et sic mensuratur aevo; vel quantum ad operationem, et
            sic etiam quantum ad aliquam operationem aevo mensuratur, prout scilicet intuetur res in
            verbo, quia sic in ejus operatione non est vicissitudo aliqua: sed secundum aliam
            operationem, in qua est vicissitudo, mensuratur tempore, secundum scilicet quod intuetur
            res per plures species quae sunt apud ipsum. Hoc autem tempus est aliud a tempore quod
            mensurat motum primi mobilis, eo quod ista vicissitudo non ordinatur ad illam, nec istud
            tempus est continuum, sed numerus discretus vicissitudinis non continuae: continuitas
            enim accidit tempori ex parte motus numerati, et non secundum formam suam qua numerus
            est, ut dicit Commentator, in 4 Physic.</p>
          <p xml:id="ta-l1d2q1-d1e188">Ad quintum dicendum, quod omnis divisio durationis accidit ex motu per quem fit
            successio prioris et posterioris, et ideo tempus est mensura per modum numeri. Sed aevum
            et aeternitas mensurant actum, in quo non accidit renovatio per motum; et ideo sunt
            indivisibiles mensurae per modum unitatis; sicut enim tempus est numerus prioris et
            posterioris in motu, ita etiam et aevum est unitas permanentiae actus qui est esse vel
            operatio creati, et similiter aeternitas increati.</p>
          <p xml:id="ta-l1d2q1-d1e191">Ad sextum dicendum, quod esse Angeli non est infinitum privative per modum quanti, quia
            indivisibile est, cujus infinitum non potest esse in actu; sed est infinitum negative,
            non simpliciter, sed respectu alicujus finis qui est terminus durationis quam non
            habet.</p>
          <p xml:id="ta-l1d2q1-d1e194">Ad septimum dicendum, quod potest Deus facere Angelum non esse: quia sicut non potuit
            per se incipere, ita nec durare, nisi voluntate ejus: et similiter potest intelligi non
            esse, eo quod sua quidditas non est suum esse. Nec tamen potest facere ut simul sit et
            non sit: nec hoc potest intelligi; et sic non potest facere ipsum non fuisse, quia haec
            possibilitas diversificatur ab illa, ut in 1 Lib., distinct. 43, dictum est: et ideo
            objectio ista non est ad propositum.</p>
        </div>
        <div xml:id="ta-l1d2q1-Dd1e198" type="articulus">
          <head xml:id="ta-l1d2q1-Hd1e200">Articulus 2</head>

          <head xml:id="ta-l1d2q1-Hd1e203" type="questionTitle">Utrum aevum sit tantum unum</head>

          <p xml:id="ta-l1d2q1-d1e206">Ad secundum sic proceditur. Videtur quod aevum non sit tantum unum. Sicut enim tempus
            est numerus motus, ita et aevum videtur esse unitas contracta vel determinata ad rem
            aliquam. Sed talis unitas multiplicatur ad multiplicationem eorum quibus convenit esse
            unum. Ergo non est tantum unum aevum.</p>
          <p xml:id="ta-l1d2q1-d1e209">Praeterea, corporalium et incorporalium, cum sint diversorum generum, non est mensura
            una. Sed aevo mensurantur quaedam corpora, sicut substantia caeli. Ergo videtur, cum
            etiam quaedam spiritualia mensurentur aevo, quod aevum non sit unum.</p>
          <p xml:id="ta-l1d2q1-d1e212">Praeterea, omnium motuum quorum est tempus unum, est reductio in unum motum sicut in
            causam. Sed Angeli non reducuntur in unum Angelum sicut in causam. Ergo non mensurantur
            uno aevo.</p>
          <p xml:id="ta-l1d2q1-d1e216">Praeterea, quocumque Angelo remoto, nihilominus remanebit esse aliorum Angelorum aevo
            mensuratum. Sed quaecumque ita se habent quod remoto uno remanet alterum, non dependent
            ad invicem. Ergo videtur quod aevum unius Angeli non dependet ad aevum alterius, et sic
            non est omnium unum aevum.</p>
          <p xml:id="ta-l1d2q1-d1e219">Praeterea, si mensuretur per unum aevum, hoc non est nisi per aevum quod est mensura
            esse primi Angeli. Sed, ut infra dicitur, Angelus qui corruit, inter omnes major fuit.
            Ergo videtur quod esse omnium bonorum Angelorum mensuretur ad aevum Daemonis, quod est
            absurdum. Ergo videtur quod non sit tantum unum aevum.</p>
          <p xml:id="ta-l1d2q1-d1e222">Sed contra, medium habet naturam extremorum. Sed aevum medium est inter aeternitatem et
            tempus; aeternitas autem est una, et similiter tempus. Ergo aevum est unum.</p>
          <p xml:id="ta-l1d2q1-d1e225">Praeterea, hoc etiam videtur per hoc quod aevum est simplicius quam tempus, et ita
            magis unum.</p>
          <p xml:id="ta-l1d2q1-d1e228">Respondeo dicendum, quod ponendo unitatem aevi, oportet eam investigare ad
            similitudinem temporis: cujus causa tripliciter assignatur. Quidam enim dicunt, quod
            tempus est numerus motus; unde sicut idem est denarius quo numerantur decem canes et
            decem equi; ita est etiam idem tempus quo numerantur omnes motus. Sed hoc improbat
            Commentator in 4 Phys.: quia unitas numeri diversorum numeratorum non est nisi unitas
            numeri mathematice accepti. Tempus autem non est quid mathematicum, sed naturale.
            Praeterea omnia mathematica multiplicantur secundum esse quod habent in rebus, sicut non
            est eadem linea in cupro et ligno secundum esse; unde sequeretur quod tempus secundum
            esse numeraretur, et multiplicaretur ad numerum motuum; et ita sequeretur quod essent
            plura tempora simpliciter, sed unum tantum imaginarie. Alii dixerunt, quod quia tempus
            est mensura variationis, et omnis variatio est ex possibilitate materiae, et quia
            materia est una; ideo dicunt tempus unum ab unitate materiae. Sed hoc non videtur verum.
            Tempus enim non mensurat variationem in potentia, sed variationem in actu; actus autem
            variationis in materia non est unus, sed plures; sed tantum prima potentia ad
            variationem est una: quamvis etiam hoc non sit per se notum; immo forte falsum, quod
            omnium mobilium sit materia una. Et praeterea tempus de necessitate, cum sit numerus,
            respicit aliquam multitudinem numeratam. In materia autem prima secundum essentiam non
            est aliqua multitudo, sed solum secundum esse; et secundum hoc esse non est una in
            pluribus; unde nec tempus materiae secundum essentiam suam respondet, sed solum esse,
            secundum quod variatur per motum; unde ex unitate materiae nullo modo potest esse tempus
            unum. Et ideo dicendum cum Commentatore, in 4 Physic., quod tempus est unum ab unitate
            motus primi mobilis: tempus enim comparatur ad istum motum non tantum ut mensura ad
            mensuratum, sicut ad alios motus, sed sicut accidens ad subjectum, quod ponitur in
            definitione ejus; ex quo habet unitatem et multitudinem. Unde primo mensurat motum
            diurnum, et per illum mensurat omnes alios; sicut enim dicitur in 10 Metaph.,
            unumquodque mensuratur per illud quod est primum et minimum sui generis. Et similiter
            dicendum est de aevo, quod est unum ab unitate esse simplicissimi aeviternorum, quod est
            primus Angelus: quia oportet unum esse simpliciorem altero, ut infra dicetur.</p>
          <p xml:id="ta-l1d2q1-d1e231">Ad primum ergo dicendum, quod mensura est duplex. Quaedam intrinseca, quae est in
            mensurato sicut accidens in subjecto; et haec multiplicatur ad multiplicationem
            mensurati; sicut plures lineae sunt quae mensurant longitudinem plurium corporum
            aequalium. Est etiam quaedam mensura extrinseca; et hanc non est necesse multiplicari ad
            multiplicationem mensuratorum, sed est in uno sicut in subjecto ad quod multa
            mensurantur, sicut multi panni mensurantur ad longitudinem unius ulnae: et hoc modo
            multi motus mensurantur ad numerum unius primi motus, qui numerus est tempus; et multa
            permanentia ad unitatem unius permanentis, quod est aevum.</p>
          <p xml:id="ta-l1d2q1-d1e235">Ad secundum dicendum, quod spiritualia et corporalia possunt in permanentia essendi
            assimilari, et secundum hoc unam mensuram habere, quamvis in aliis multum distent.</p>
          <p xml:id="ta-l1d2q1-d1e238">Ad tertium dicendum, quod quamvis unus Angelus non sit causa alterius, est tamen
            simplicior altero: et hoc sufficit ad rationem mensurae.</p>
          <p xml:id="ta-l1d2q1-d1e241">Ad quartum dicendum, quod si non esset iste primus Angelus qui modo est, esset alius
            primus ad quem alii mensurarentur; sicut si non esset hoc primum mobile, esset aliud,
            cujus tempus esset mensura.</p>
          <p xml:id="ta-l1d2q1-d1e244">Ad quintum dicendum, quod cum aevum sit participatio aeternitatis, quanto aliquid magis
            est in participatione aeternitatis, per prius mensuratur aevo; et ideo cum Angelus
            beatus magis sit in participatione aeternitatis quam ille qui per peccatum corruit, non
            sequitur quod Angelus beatus mensuretur ad aevum Daemonis, sed e converso.</p>
        </div>
        <div xml:id="ta-l1d2q1-Dd1e248" type="articulus">
          <head xml:id="ta-l1d2q1-Hd1e250">Articulus 3</head>

          <head xml:id="ta-l1d2q1-Hd1e253" type="questionTitle">Utrum duratio Angeli inceperit ante mundum</head>

          <p xml:id="ta-l1d2q1-d1e256">Ad tertium sic proceditur. Videtur quod duratio Angeli ante mundum inceperit. Gregorius
            enim Nazianzenus dixit, quod Deus primo excogitavit angelicas substantias; et
            excogitatio ipsius, opus ejus est, ut dicit Damascenus. Ergo videtur quod ante alias
            creaturas Angelus factus sit.</p>
          <p xml:id="ta-l1d2q1-d1e259">Praeterea, creatura corporalis non aequiparatur spirituali. Sed ideo dicitur Deum
            noluisse mundum ab aeterno facere, ne mundus sibi aequiparari videretur. Ergo videtur
            quod nec creaturam corporalem simul cum spirituali facere debuerit.</p>
          <p xml:id="ta-l1d2q1-d1e262">Praeterea, nullus potest habere cognitionem alicujus rei fiendae, nisi praeexistat
            aliquid ejus esse. Sed secundum Augustinum, Angelus in verbo accepit cognitionem
            creaturae per verbum fiendae, quae cognitio matutina dicitur. Ergo videtur quod Angelus
            ante alias creaturas factus sit.</p>
          <p xml:id="ta-l1d2q1-d1e266">Praeterea, secundum aliquos, Angeli movent caelos. Sed motor praecedit mobile. Ergo
            videtur quod Angeli praecesserunt caelos, et alia corporea.</p>
          <p xml:id="ta-l1d2q1-d1e269">Sed contra, quandocumque fuerunt Angeli, distiterunt ab invicem per essentiam. Sed
            distantia aliquorum non potest intelligi nisi loco existente; nec locus, nisi sit
            corpus. Ergo Angeli ante corporalia creati non sunt.</p>
          <p xml:id="ta-l1d2q1-d1e272">Praeterea, si Angelus ante corporalia creatus fuit, oportet quod nunc creationis Angeli
            sit prius quam nunc creationis mundi. Sed ubicumque est nunc prius et posterius, ibi est
            tempus. Ergo oportet quod ante mundum fuerit tempus; quod est impossibile, ut videtur,
            quia tunc esset et motus.</p>
          <p xml:id="ta-l1d2q1-d1e275">Respondeo dicendum, quod creatio rerum dependet ex voluntate creatoris, qui tunc et non
            prius res creare voluit; quae quia nobis nota non est, initium creationis rerum ratione
            investigare non possumus, sed fide tenemus, prout nobis traditum est per eos quibus
            divinam voluntatem revelatam credimus. Sciendum est ergo, quod circa inceptionem rerum,
            sancti convenientes in eo quod fidei est, scilicet quod nihil est ab aeterno praeter
            Deum, varia, ad minus quantum ad verborum superficiem, dixisse inveniuntur in his quae
            de necessitate fidei non sunt, in quibus licuit eis diversimode opinari, sicut et nobis.
            Plures enim eorum qui Augustinum praecesserunt, ut Hieronymus, Hilarius, Gregorius
            Nazianzenus, videntur posuisse Angelos ante creaturam corporalem factos, et corporalem
            per spiritualem successive distinctam. Augustinus vero ponit corporalem simul et
            spiritualem creaturam factam, et corporalem simul secundum materiam et species, non
            tamen secundum individua, quae successione temporis generantur. Sequentes vero, ut
            Gregorius et Beda, concordant cum Augustino in coaevitate corporalis et spiritualis
            creaturae, et cum aliis in successione distinctionis corporum per species diversas: et
            ideo communiter tenetur quod Angelus non est factus ante corporalem creaturam: hoc enim
            probabilius videtur, tum ex parte divinae omnipotentiae, cujus non est successive
            operari, tum ad excludendum errorem, ne viderentur Angeli corporalium creatores esse.
            Tamen alteri sententiae praejudicandum non est, ut in littera dicitur: quia non est
            demonstratum, nec fide expressum.</p>
          <p xml:id="ta-l1d2q1-d1e278">Ad primum ergo dicendum, quod si diversorum dicta ad convenientiam reducere volumus,
            quod tamen necessarium non est, potest dici, quod auctoritates quae coaevitatem negare
            videntur, exponendae sunt secundum ordinem dignitatis, et non durationis.</p>
          <p xml:id="ta-l1d2q1-d1e281">Ad secundum dicendum, quod non est simile; quia Deus praecedit creaturam non solum
            dignitate, sed etiam causalitate, quam ostendit mundi inchoatio: quia, ut Rabbi Moyses
            dicit, facillima via ad ostendendum Deum esse, et ab ipso esse omnia, est ex
            suppositione novitatis mundi: et ideo statutum est in lege ut septimo die festum
            ducerent, in quo mundus consummatus est, ut per novitatem mundi semper in cognitione Dei
            permanerent. Sed spiritualis creatura excedit corporalem dignitate, non causalitate;
            quae ne credi causa ejus posset, congrue simul utraque facta est.</p>
          <p xml:id="ta-l1d2q1-d1e285">Ad tertium dicendum, quod de re jam facta potest accipi cognitio ejus ut fiendae, si
            consideretur in causis suis, ex quibus processit: et sic Angeli susceperunt cognitionem
            rerum fiendarum in verbo, quod est ars operativa rerum.</p>
          <p xml:id="ta-l1d2q1-d1e288">Ad quartum dicendum, quod motor non necessario praecedit mobile duratione, sed
            dignitate, ut patet de anima et corpore.</p>
          <p xml:id="ta-l1d2q1-d1e291">Aliae rationes ad oppositum sunt etiam sophisticae: quia essentia Angeli non necessario
            indiget loco, nec eorum definitio est secundum ordinem vel distantiam localem, sed
            secundum principia essentialia.</p>
          <p xml:id="ta-l1d2q1-d1e294">Similiter etiam alia objectio procedit de tempore imaginato: quia scilicet nunc
            imaginari ante mundum possumus, sicut etiam multas lineas extra caelum.</p>
        </div>
      </div>
    </body>
  </text>
</TEI>