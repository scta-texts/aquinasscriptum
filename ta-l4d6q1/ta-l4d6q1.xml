<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber IV, Distinctio 6, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Liber IV, Distinctio 6, Quaestio 1</title>
          <date when="2016-03-18">March 18, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-18">March 18, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="G" n="ghent567">Ghent, Belgium, Ghent University Library, 567</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> 
        <cb ed="#G" n="78b"/>
      </div>
    </front>
    <body>
      <div xml:id="ta-l4d6q1">
        <head xml:id="ta-l4d6q1-Hd1e97">Quaestio 1</head>
        <head xml:id="ta-l4d6q1-Hd1e100" type="question-title">De his quae requiruntur ad Baptismum ex parte baptizantis et baptizati</head>
        <div xml:id="ta-l4d6q1-Dd1e103">
          <head xml:id="ta-l4d6q1-Hd1e105">Prooemium</head>
          <p xml:id="ta-l4d6q1-d1e108">Superius determinavit Magister, qui possunt baptizare; hic intendit, determinare qui et
            qualiter congrue baptizent; et dividitur in partes tres: in prima ostendit qualiter
            congrue fiat Baptismus ex parte baptizantis; in secunda qualiter congrue fiat ex parte
            baptizandi; utrum scilicet aliquis sit rebaptizandus, vel non, ibi: <quote xml:id="ta-l4d6q1-Qd1e110">de illis vero
              qui ab haereticis baptizantur, utrum rebaptizandi sint quaeri solet</quote>; in tertia
            qualiter congrue fiat quantum ad ritum Baptismi, ibi: <quote xml:id="ta-l4d6q1-Qd1e113">cognoscendum est etiam, in
              baptizandis electis duo tempora esse servanda</quote>; secunda pars dividitur in tres:
            in prima ostendit utrum aliquis sit rebaptizandus propter defectum baptizantis; in
            secunda, utrum sit rebaptizandus propter defectum baptizati, ibi: <quote xml:id="ta-l4d6q1-Qd1e116">illud etiam
              ignorandum non est, quod in materno utero nullus baptizari potest</quote>; in tertia,
            utrum sit rebaptizandus propter defectum eorum quae pertinent ab Baptismum, ibi:
              <quote xml:id="ta-l4d6q1-Qd1e119">quaeri autem solet, si corrupte proferantur verba illa, an Baptismus
              sit</quote>. Prima dividitur in tres: in prima ostendit quod baptizati ab haereticis
            non sunt rebaptizandi; in secunda excludit opinionem contrariam, ibi: <quote xml:id="ta-l4d6q1-Qd1e122">sunt tamen
              nonnulli doctorum (...) qui dicere videntur, ab haereticis non posse tradi
              Baptismum</quote>; in tertia removet quamdam objectionem, quae rebaptizantibus
            patrocinari videtur, ibi: <quote xml:id="ta-l4d6q1-Qd1e126">hoc etiam sciendum est</quote> et cetera. <quote xml:id="ta-l4d6q1-Qd1e129">Illud
              autem ignorandum non est</quote> et cetera. Hic inquirit, utrum sit aliquis
            rebaptizandus propter defectum nativitatis ex utero; et circa hoc duo facit: primo
            ostendit quod illi qui nondum nati sunt, in maternis uteris existentes, non susceperunt
            Baptismum baptizatis matribus; unde baptizandi sunt; secundo objicit in contrarium, et
            solvit, ibi: <quote xml:id="ta-l4d6q1-Qd1e132">si vero opponitur de Hieremia, et Joanne (...) dicimus</quote> et
            cetera. <quote xml:id="ta-l4d6q1-Qd1e135">Quaeri autem solet, si corrupte proferantur verba illa, an Baptismus
              sit</quote>. Hic inquirit, utrum sint aliqui rebaptizandi propter defectum eorum quae
            ad Baptismum requiruntur: et primo utrum propter corruptionem formae; secundo utrum
            propter incertitudinem baptismalis ablutionis, ibi: <quote xml:id="ta-l4d6q1-Qd1e138">praeterea sciendum est, quod
              illi de quibus nulla extant indicia inter propinquos vel domesticos vel vicinos, a
              quibus baptizati fuisse doceantur, agendum est ut renascantur, ne pereant</quote>;
            tertio utrum propter defectum intentionis, ibi: <quote xml:id="ta-l4d6q1-Qd1e141">solet etiam quaeri de illo qui
              jocans, sicut mimus, commemoratione tamen Trinitatis immergitur. Cognoscendum est
              etiam, in baptizandis electis duo tempora esse servanda</quote>. Hic ostendit qualiter
            Baptismus congrue fiat ex parte ritus, et circa hoc tria facit: primo ostendit quod
            tempus sit deputatum ad solemnem Baptismi celebrationem; secundo determinat de
            professione quae praecedit Baptismum, ibi: <quote xml:id="ta-l4d6q1-Qd1e145">porro cuncti ad Baptismum venientes
              fidem suam profiteri debent</quote>; tertio determinat de catechismo et exorcismo, in
            quibus hujusmodi professio fit, ibi: <quote xml:id="ta-l4d6q1-Qd1e148">illa autem interrogatio et responsio fidei
              fit in catechismo</quote>. Circa secundum duo facit: primo ostendit propositum;
            secundo movet duas quaestiones; primam ibi: <quote xml:id="ta-l4d6q1-Qd1e151">si vero quaeritur ex quo sensu pro
              parvulo dicatur, credo, vel fidem peto; dicimus de sacramento fidei id esse
              intelligendum</quote>; secundum ibi: <quote xml:id="ta-l4d6q1-Qd1e154">sed adhuc quaeritur, ex quo sensu pro
              parvulo respondeatur, credo in Deum patrem</quote> et cetera. Hic est duplex quaestio.
            Prima de his quae requiruntur ad Baptismum ex parte baptizantis et baptizati. Secunda de
            ritu Baptismi. Circa primum quaeruntur tria: 1 utrum requiratur in baptizando nativitas
            ex utero; 2 utrum requiratur in utroque intentio et voluntas; 3 utrum requiratur
            fides.</p>
        </div>
        <div xml:id="ta-l4d6q1-Dd1e159" type="articulus">
          <head xml:id="ta-l4d6q1-Hd1e161">Articulus 1</head>

          <head xml:id="ta-l4d6q1-Hd1e164" type="question-title">Utrum nativitas ex utero in baptizando sit expectanda</head>
          <div xml:id="ta-l4d6q1-Dd1e167">
            <head xml:id="ta-l4d6q1-Hd1e169">Quaestiuncula 1</head>
            <p xml:id="ta-l4d6q1-d1e172">Ad primum sic proceditur. Videtur quod nativitas ex utero non sit expectanda. Nulli
              enim statui hominis praecluditur via salutis ab eo <quote xml:id="ta-l4d6q1-Qd1e174">qui vult omnes homines
                salvos fieri</quote>. Sed existentes in maternis uteris homines sunt, cum sint jam
              animam rationalem sortiti, et sunt in periculo damnationis propter peccatum originale
              contractum, et facilitatem corruptionis. Ergo cum eis non possit remedium adhiberi
              perveniendi ad vitam nisi per Baptismum, videtur quod debeant baptizari.</p>
            <p xml:id="ta-l4d6q1-d1e178">Praeterea, puer in materno utero existens est quasi quaedam pars matris, sicut
              fructus pendens in arbore, pars arboris. Ergo baptizata matre, baptizatur puer in
              ventre ejus existens.</p>
            <p xml:id="ta-l4d6q1-d1e181">Praeterea, contingit quandoque quod aliqua pars prius egreditur, sicut legitur, Gen.
              25, de Esau, quod exivit primo manus; et tamen timetur de periculo mortis. Ergo
              videtur quod saltem in tali casu non sit expectanda nativitas ex utero sed pars
              egressa aspergenda baptismali aqua.</p>
            <p xml:id="ta-l4d6q1-d1e184">Praeterea, mors aeterna pejor est quam mors corporalis in infinitum. Sed de duobus
              malis eligendum est minus malum. Ergo debet mater scindi, et extrahi puer, ut
              baptizatus a morte aeterna liberetur et non expectari nativitas ex utero.</p>
            <p xml:id="ta-l4d6q1-d1e188">Sed contra, 1 Corinth. 15, 46: <quote xml:id="ta-l4d6q1-Qd1e190">non prius quod spirituale est, sed quod
                animale, deinde quod spirituale</quote>. Sed Baptismus est quaedam regeneratio
              spiritualis. Ergo prius homo animali, et carnali nativitate nasci debet quam
              baptizetur.</p>
            <p xml:id="ta-l4d6q1-d1e194">Praeterea, sacramentum est actio militantis Ecclesiae. Sed quamdiu puer est in ventre
              matris, nondum connumeratur aliis membris Ecclesiae. Ergo non potest sibi Baptismus
              exhiberi.</p>
          </div>
          <div xml:id="ta-l4d6q1-Dd1e198">
            <head xml:id="ta-l4d6q1-Hd1e200">Quaestiuncula 2</head>
            <p xml:id="ta-l4d6q1-d1e203">Ulterius. Videtur quod nullus etiam in materno utero possit sanctificari per gratiae
              gratum facientis donum. Quia, ut Isidorus dicit, regeneratio in eo dici non potest in
              quem generatio non praecessit. Sed per gratiam gratum facientem fit homo filius Dei,
              et ita regeneratur. Ergo non potest homo sanctificari antequam nascatur ex utero.</p>
            <p xml:id="ta-l4d6q1-d1e206">Praeterea, sicut peccatum actuale contrahitur ex actu, ita originale contrahitur ex
              origine. Sed peccatum actuale non potest remitti quamdiu homo est in actu peccandi.
              Ergo nec peccatum originale potest remitti puero in materno utero existenti, qui adhuc
              est actualiter in origine existens.</p>
            <p xml:id="ta-l4d6q1-d1e209">Praeterea, ubi est majus periculum, ibi magis divina misericordia subvenit. Sed illi
              qui morituri sunt antequam ex utero nascantur, sunt in majori periculo quam Joannes
              Baptista et Hieremias, qui ex utero postmodum nati sunt. Si ergo non dicimus pueros
              dictos sanctificari in utero, ne praeveniantur morte, videtur quod multo fortius nec
              Joannes nec Hieremias sanctificati fuerunt.</p>
            <p xml:id="ta-l4d6q1-d1e212">Sed contra est quod dicitur Hierem. 1, 5: <quote xml:id="ta-l4d6q1-Qd1e214">antequam exires de vulva
                sanctificavi te</quote>; et Luc. 1, 16, dicitur de Joanne: <quote xml:id="ta-l4d6q1-Qd1e217">et spiritu sancto
                replebitur adhuc ex utero matris suae</quote>. Ergo aliqui in utero
              sanctificantur.</p>
            <p xml:id="ta-l4d6q1-d1e222">Praeterea, de nullo celebrat Ecclesia festum, nisi de sancto aliquo. Sed celebrat
              nativitatem Joannis. Ergo tunc nascens sanctus erat; ergo in utero sanctificatus
              fuit.</p>
          </div>
          <div xml:id="ta-l4d6q1-Dd1e226">
            <head xml:id="ta-l4d6q1-Hd1e228">Quaestiuncula 3</head>
            <p xml:id="ta-l4d6q1-d1e231">Ulterius. Videtur quod in utero sanctificati non sunt baptizandi. In sanctificatione
              enim in utero datur major gratia quam in Baptismo: quia sanctificationis gratia
              dicitur esse confirmans saltem contra mortale peccatum. Sed injuriam faceret Baptismo
              qui baptizatum iterum baptizaret. Ergo injuriam facit sanctificationi in utero qui
              sanctificatum iterum baptizando sanctificaret.</p>
            <p xml:id="ta-l4d6q1-d1e234">Praeterea, natura non facit per plura quod per unum potest facere. Sed operatio
              gratiae est ordinatior quam natura. Cum ergo ad salutem sufficiat gratia
              sanctificationis, videtur quod frustra Baptismus addatur.</p>
            <p xml:id="ta-l4d6q1-d1e237">Praeterea, divina operatio non est minus efficax in sanatione spirituali quam
              corporali. Sed in illis quos curavit corporaliter, non oportebat aliquem medicum ab
              homine superaddi. Ergo et in illis quos curat per gratiam sanctificationis interius
              non sunt adhibenda sacramentorum medicamenta.</p>
            <p xml:id="ta-l4d6q1-d1e240">Sed contra, Baptismus circumcisioni successit. Sed Joannes sanctificatus in utero,
              octavo die legitur circumcisus, Luc. 1. Ergo et sanctificatus in utero esset
              baptizandus.</p>
            <p xml:id="ta-l4d6q1-d1e244">Praeterea, sanctificatio in utero est Baptismus flaminis. Sed adulti baptizati per
              contritionem Baptismo flaminis, sunt baptizandi Baptismo fluminis. Ergo et similiter
              sanctificati in utero.</p>
          </div>
          <div xml:id="ta-l4d6q1-Dd1e249">
            <head xml:id="ta-l4d6q1-Hd1e251">Quaestiuncula 1</head>
            <p xml:id="ta-l4d6q1-d1e254">Respondeo dicendum ad primam quaestionem, quod Baptismus est actio hierarchica
              secundum Dionysium; unde per ministros Ecclesiae conferendus est, vel per eos qui in
              necessitate vicem ministrorum obtinent. Puer autem quamdiu est in utero matris
              existens, non potest subjici operationi ministrorum Ecclesiae nec est hominibus notus;
              et ideo tunc baptizari non potest. Quidam autem assignant alias causas, quae non sunt
              magni ponderis: quarum una est quod divina justitia exigit quod peccatum quodlibet non
              dimittatur sine poena aliqua, quam puer in Baptismo sentit, quod esse non posset, dum
              adhuc est in utero matris. Sed hoc nihil est quia Baptismus, secundum Ambrosium, non
              requirit poenam exteriorem. Et praeterea peccato originali non debetur poena
              sensibilis inflicta. Alia est quod gratia dat esse ordinatum; et ideo regeneratio
              gratiae praesupponit generationem naturae. Alia est quod puer quamdiu est in materno
              utero, adhuc conjungitur causae originalis peccati; et ideo non potest ab eo mundari.
              Sed hae duae causae repugnant sanctificationi in utero, sicut et Baptismo. Alia est
              quod in Baptismo debet esse aqua et spiritus contra infectionem carnis, et animae per
              originale; et ideo oportet praeexistere ad Baptismum nativitatem in utero, qua
              infunditur anima, et nativitatem ex utero, qua nascitur corpus. Sed hoc nihil est:
              quia nativitas neque est animae neque corporis, sed conjuncti; unde in nativitate in
              utero nascitur et corpus et anima. Unde primae rationi standum est.</p>
            <p xml:id="ta-l4d6q1-d1e257">Ad primum ergo dicendum, quod non est ex defectu divinae misericordiae quod in
              maternis uteris existentibus remedium non exhibetur, sed quia non sunt capaces illius
              remedii, per quod secundum legem communem participes passionis Christi efficiantur, a
              qua est remissio peccatorum: quia non possunt subjici operationi ministrorum
              Ecclesiae, per quos talia remedia ministrantur.</p>
            <p xml:id="ta-l4d6q1-d1e260">Ad secundum dicendum, quod puer in materno utero existens, quamvis sit conjunctus
              matri secundum corpus, quod ab ipsa traxit tamen est omnino distinctus secundum animam
              rationalem quam ab extrinseco habet; et ideo secundum immutationem corporalem matris,
              immutatur corporaliter, sed non oportet quod sanctificata matre per Baptismum,
              spiritualiter sanctificetur.</p>
            <p xml:id="ta-l4d6q1-d1e263">Ad tertium dicendum, quod expectanda est totalis egressio ex utero, nisi periculum
              mortis timeatur; tunc autem egressa parte principali scilicet capite, in quo
              operationes animae magis manifestantur, ut quidam dicunt, baptizari debet: secus autem
              est de aliis partibus, ut de manu et pede, quamvis non noceat etiam si tunc
              asperguntur illae partes baptismali aqua, quia divina misericordia non est arctanda.
              Si tamen postea plenarie nascatur non est rebaptizandus, secundum quosdam. Sed nihil
              periculi accidit, si ad majorem cautelam baptizetur sub hac forma: si non es
              baptizatus, ego te baptizo et cetera.</p>
            <p xml:id="ta-l4d6q1-d1e267">Ad quartum dicendum, quod non sunt facienda mala, ut veniant bona, sicut dicitur Rom.
              3; et ideo homo potius debet dimittere perire infantem quam ipse pereat, homicidii
              crimen in matre committens.</p>
          </div>
          <div xml:id="ta-l4d6q1-Dd1e271">
            <head xml:id="ta-l4d6q1-Hd1e273">Quaestiuncula 2</head>
            <p xml:id="ta-l4d6q1-d1e276">Ad secundam quaestionem dicendum, quod sicut Deus non alligavit virtutem suam rebus
              naturalibus, ut non possit praeter eas operari cum voluerit quod in miraculosis
              actibus facit, ita non alligavit virtutem suam sacramentis, ut non possit sine
              sacramentorum ministris aliquem sanctificare; et ideo aliquos praeter legem communem
              quasi miraculose in maternis uteris sanctificasse legitur, illos praecipue qui
              immediatius ordinabantur ad ejus sanctissimam conceptionem; et ideo mater sanctificata
              creditur, et Joannes Baptista, qui ei in utero existenti testimonium perhibuit, et
              Hieremias, qui ipsius conceptionem vaticinio expresso praedixit: <quote xml:id="ta-l4d6q1-Qd1e278">novum</quote>,
              inquit, <quote xml:id="ta-l4d6q1-Qd1e281">faciet dominus super terram. Mulier circumdabit virum</quote>: Hierem.
              31, 22; et ideo etiam in beata virgine fuit amplior sanctificatio, in qua fomes adeo
              debilitatus est vel extinctus, ut ad peccatum actuale nunquam inclinaretur; in aliis
              autem inclinavit ad veniale, non autem ad mortale; et in Joanne Baptista etiam fuit
              expressior quam in Hieremia cujus interior sanctificatio exultatione quadam in
              notitiam hominum prodiit, quia dictum est: <quote xml:id="ta-l4d6q1-Qd1e284">exultavit infans in utero
                ejus</quote>, Luc. 1, 41, ut secundum gradum propinquitatis ad Christum sit gradus
              sanctificationis.</p>
            <p xml:id="ta-l4d6q1-d1e288">Ad primum ergo dicendum, quod generatio spiritualis praesupponit naturalem sibi
              correspondentem; et ideo generatio spiritualis quae fit per ministerium hominum in
              Baptismo praesupponit nativitatem ex utero, qua homo in notitiam et societatem hominum
              prodit. Sed regeneratio quae fit divinitus, non praesupponit de necessitate nisi
              nativitatem in utero, qua homo a Deo creatus, formatus est.</p>
            <p xml:id="ta-l4d6q1-d1e291">Ad secundum dicendum, quod jam formato puerperio anima rationali infusa, puer non
              accipit a matre nisi nutrimentum. Peccatum autem originale non contrahitur per actum
              nutritivae, sed generativae; et ideo non est actu in contrahendo originale, nisi in
              ipsa infusione animae; et propter hoc nihil prohibet puerum in statu illo post
              infusionem a peccato originali mundari.</p>
            <p xml:id="ta-l4d6q1-d1e294">Ad tertium dicendum, quod ea quae fiunt praeter legem communem, non fiunt
              principaliter ad subveniendum uni personae, sed ad insinuationem et commendationem
              gratiae; et ideo quamvis non fuerit tantum periculum in sanctificatis in utero, qui
              prodituri erant, tamen quia eligebantur divinitus ut gratiae speciales praecones et
              ministri, ideo tali privilegiata sanctificatione dotati sunt.</p>
          </div>
          <div xml:id="ta-l4d6q1-Dd1e298">
            <head xml:id="ta-l4d6q1-Hd1e300">Quaestiuncula 3</head>
            <p xml:id="ta-l4d6q1-d1e303">Ad tertiam quaestionem dicendum, quod sanctificatus in utero debet baptizari, propter
              tres rationes. Primo propter acquirendum characterem, quo annumeretur ad populum Dei,
              et quasi deputetur ad percipienda divina sacramenta. Secundo, ut per Baptismi
              perceptionem passioni Christi etiam corporaliter conformetur. Tertio propter bonum
              obedientiae: quia praeceptum de Baptismo omnibus datum est, et ab omnibus impleri
              debet, nisi articulus necessitatis sacramentum excludat.</p>
            <p xml:id="ta-l4d6q1-d1e306">Ad primum ergo dicendum, quod Baptismus quantum ad aliquid extensive excedit
              sanctificationem: quia in Baptismo imprimitur character, et corporaliter homo morti
              Christi configuratur: quamvis intensive in sanctificatione amplior gratia fortassis
              praebeatur; et ideo non fit injuria sanctificationi, si sanctificatis Baptismus
              conferatur.</p>
            <p xml:id="ta-l4d6q1-d1e309">Ad secundum dicendum, quod non totum quod facit Baptismus, factum est per
              sanctificationem, quia non imprimit characterem; et ideo non frustra Baptismus
              additur, in quo etiam sanctificatis gratia augetur.</p>
            <p xml:id="ta-l4d6q1-d1e312">Ad tertium dicendum, quod per medicinam corporalem nihil addi posset ad salutem eorum
              quos Christus curaverat; et ideo non est similis ratio.</p>
          </div>
        </div>
        <div xml:id="ta-l4d6q1-Dd1e317" type="articulus">
          <head xml:id="ta-l4d6q1-Hd1e319">Articulus 2</head>

          <head xml:id="ta-l4d6q1-Hd1e322" type="question-title">Utrum intentio baptizantis ad Baptismum requiratur</head>
          <div xml:id="ta-l4d6q1-Dd1e325">
            <head xml:id="ta-l4d6q1-Hd1e327">Quaestiuncula 1</head>
            <p xml:id="ta-l4d6q1-d1e330">Ad secundum sic proceditur. Videtur quod intentio baptizantis non requiritur ad
              Baptismum. Intentio enim non requiritur ad opus nisi in principali agente, qui
              praestituit finem, et per imperium suum alios movet ad finem intentum a se. Sed
              sacerdos baptizans non est principale agens, sed instrumentale, ut dictum est supra.
              Ergo non requiritur ejus intentio ad Baptismum.</p>
            <p xml:id="ta-l4d6q1-d1e333">Praeterea, intentio hominis non est alicui certa nisi sibi. Si ergo requiratur
              intentio ad Baptismum, non erit certum de aliquo quod sit baptizatus, nisi apud eum
              qui baptizavit; et hoc est inconveniens quod homo sit in tanto dubio salutis.</p>
            <p xml:id="ta-l4d6q1-d1e336">Praeterea, sicut Augustinus dicit, ebriosus et furiosus baptizare possunt. Sed isti,
              ut videtur, non possunt habere intentionem, quia privantur usu rationis. Ergo intentio
              non requiritur ad Baptismum.</p>
            <p xml:id="ta-l4d6q1-d1e339">Praeterea, intentio cognitionem requirit. Sed frequenter et de facili cogitatio ad
              alia rapitur. Ergo frequenter Baptismus impediretur.</p>
            <p xml:id="ta-l4d6q1-d1e343">Sed contra, ea quae fiunt praeter intentionem, sunt casualia. Sed hoc sacramentis non
              competit, cum habeant determinatos effectus, et determinatas causas. Ergo requiritur
              intentio in Baptismo, et in aliis sacramentis.</p>
            <p xml:id="ta-l4d6q1-d1e346">Praeterea, opera quae fiunt a voluntate, determinantur et specificantur intentione.
              Unde Ambrosius dicit quod <quote xml:id="ta-l4d6q1-Qd1e348">affectus tuus operi tuo imponit nomen</quote>; et in
              Glossa, Matth. 12, dicitur: <quote xml:id="ta-l4d6q1-Qd1e351">quantum intendis, tantum facis</quote>. Sed
              baptizare est actus voluntarius. Ergo requiritur in ipso intentio ex parte
              baptizantis.</p>
          </div>
          <div xml:id="ta-l4d6q1-Dd1e356">
            <head xml:id="ta-l4d6q1-Hd1e358">Quaestiuncula 2</head>
            <p xml:id="ta-l4d6q1-d1e361">Ulterius. Videtur quod requiratur intentio recta. Requiritur enim intentio faciendi
              quod facit Ecclesia. Sed hoc intendere est rectae intentionis. Ergo ad Baptismum
              requiritur recta intentio.</p>
            <p xml:id="ta-l4d6q1-d1e364">Praeterea, in omnibus ad quae requiritur intentio, ita est quod per pravam
              intentionem vitiantur. Sed Baptismus, dummodo detur, non potest esse pravus, ut in
              praecedenti distinctione dictum est. Ergo videtur quod prava intentio non possit
              conferre Baptismum.</p>
            <p xml:id="ta-l4d6q1-d1e367">Sed contra, Baptismus non impeditur ex malitia baptizantis. Sed perversa intentio
              pertinet ad malitiam baptizantis. Ergo perversa intentio in aliis non impedit Baptismi
              effectum.</p>
          </div>
          <div xml:id="ta-l4d6q1-Dd1e371">
            <head xml:id="ta-l4d6q1-Hd1e373">Quaestiuncula 3</head>
            <p xml:id="ta-l4d6q1-d1e376">Ulterius. Videtur quod intentio vel voluntas non requiratur in baptizato. Baptismus
              enim contra peccatum originale datur. Sed peccatum originale praeter voluntatem et
              intentionem contrahitur. Ergo intentio et voluntas non requiruntur ad Baptismum in
              baptizando.</p>
            <p xml:id="ta-l4d6q1-d1e379">Praeterea, pueri, dormientes et amentes possunt baptizari, ut supra, dist. 4, quaest.
              3, art. 1, quaestiunc. 2 et 3, dictum est. Sed illi carent intentione Baptismi. Ergo
              ad Baptismum non requiritur intentio ex parte baptizandi.</p>
            <p xml:id="ta-l4d6q1-d1e382">Praeterea, unaquaeque res per eadem corrumpitur et fit, contrarie tamen facta, ut
              dicitur in 2 Ethic. Si ergo intentione baptizandi fieret Baptismus, tunc intentione
              ipsius character baptismalis deleri posset; quod falsum est.</p>
            <p xml:id="ta-l4d6q1-d1e385">Sed contra, in Baptismo fit quoddam spirituale connubium animae ad Deum. Sed in
              conjugio requiritur consensus. Ergo et in Baptismo.</p>
            <p xml:id="ta-l4d6q1-d1e389">Praeterea, Baptismi effectus magis impeditur ex parte baptizati quam baptizantis:
              quia malitia baptizantis non impedit receptionem gratiae in Baptismo, quae impediri
              potest per malitiam recipientis sacramentum. Sed defectus intentionis ex parte
              baptizantis impedit sacramentum. Ergo multo fortius defectus intentionis ex parte
              baptizati.</p>
          </div>
          <div xml:id="ta-l4d6q1-Dd1e394">
            <head xml:id="ta-l4d6q1-Hd1e396">Quaestiuncula 1</head>
            <p xml:id="ta-l4d6q1-d1e399">Respondeo dicendum, ad primam quaestionem, quod cum unius effectus una sit causa, si
              ex aliquibus pluribus causis unus effectus procedat, oportet quod illae causae sint
              aliquo modo factae unum ad invicem. Ad effectum autem sacramenti videmus multa
              concurrere; scilicet ministrum, formam verborum, et materiam. Haec autem non possent
              colligari ad invicem ut sint una causa, nisi per intentionem baptizantis, qui scilicet
              formam ad materiam applicat, suum vero ministerium ad utrumque, et totum hoc ad
              sacramenti collationem; et ideo requiritur intentio baptizantis. Et similiter etiam in
              omnibus aliis sacramentis requiritur intentio ministri cum debita materia et forma,
              non solum ad effectum sacramenti consequendum, sed ad sacramenti perceptionem.</p>
            <p xml:id="ta-l4d6q1-d1e402">Ad primum ergo dicendum, quod duplex est instrumentum, scilicet animatum, ut servus,
              et inanimatum ut securis, ut dicitur in 8 Ethic. In instrumento igitur inanimato non
              requiritur intentio propria, quia ipsa inclinatio instrumenti ad effectum per motum
              principalis agentis, locum intentionis supplet; sed in instrumento animato, quod non
              tantum agitur, sed aliquo modo agit, utpote per imperium agens, et non per impulsum
              motus, requiritur intentio exequendi ministerium ad quod applicatum est.</p>
            <p xml:id="ta-l4d6q1-d1e405">Ad secundum dicendum, quod ad hoc dupliciter secundum diversas opiniones respondetur.
              Quidam enim dicunt, quod si desit mentalis intentio in baptizante, non confert
              sacramentum Baptismi; tamen in adulto supplet fides et devotio effectum Baptismi, ut
              periculum ex hoc baptizato, qui ignorat intentionem baptizantis, nullum proveniat. Si
              autem sit puer, creditur pie, quod summus sacerdos, scilicet Deus, defectum suppleat,
              et salutem ei conferat. Si tamen non facit, non injuste facit, sicut nec in illo qui
              sacramento non subjicitur. Alii dicunt, quod in Baptismo et in aliis sacramentis quae
              habent in forma actum exercitum, non requiritur mentalis intentio, sed sufficit
              expressio intentionis per verba ab Ecclesia instituta; et ideo si forma servatur, nec
              aliquid exterius dicitur quod intentionem contrariam exprimat, baptizatus est. Non
              enim sine causa in sacramentis necessitatis, scilicet Baptismo, et quibusdam aliis,
              actus baptizantis tam solicite expressus est ad intentionis expressionem.</p>
            <p xml:id="ta-l4d6q1-d1e408">Ad tertium dicendum, quod quamvis actu ebrius intentionem habere non possit, tamen
              ebriosus potest esse non actu ebrius, et intentionem baptizandi habens, baptizare.</p>
            <p xml:id="ta-l4d6q1-d1e412">Ad quartum dicendum, quod quamvis minister sacramenti debeat niti ad custodiendum cor
              suum quantum potest, ut maxime in verbis sacramentalis formae intentionem habeat
              actualem; quia tamen cogitatio est valde labilis, etiam si tunc non adsit actualis
              intentio quando verba profert, dummodo prius intenderit, et contraria intentio non
              intervenerit, sacramentum non impeditur: quia operatur tunc in vi principalis
              intentionis. Non enim oportet quod in opere semper intentio conjungatur in actu, sed
              sufficit quod opus ab intentione procedat.</p>
          </div>
          <div xml:id="ta-l4d6q1-Dd1e416">
            <head xml:id="ta-l4d6q1-Hd1e418">Quaestiuncula 2</head>
            <p xml:id="ta-l4d6q1-d1e421">Ad secundam quaestionem dicendum, quod rectum est cujus medium non exit ab extremis.
              Sacramentum autem Baptismi est quo mediante acquiritur effectus Baptismi in anima
              baptizati; unde tunc est recta intentio quando baptizans seu baptizatus sacramentum
              ordinat ad effectum sacramenti, qui est salus. Si ergo intentio adsit in baptizante,
              quia intendit sacramentum conferre; sed desit rectitudo, quia ordinat sacramentum ad
              finem indebitum; non propter hoc in recipiente impeditur perceptio sacramenti, quia ad
              hoc fertur intentio baptizantis; neque effectus sacramenti, quia mundatio interior a
              ministro non est, unde ejus intentio ad hoc nihil facit. Si autem in baptizato sit
              intentio percipiendi sacramentum, sed desit rectitudo intentionis, recipit quidem quod
              intendit sacramentum, sed non rem sacramenti: quia obicem per pravam intentionem
              spiritui sancto ponit.</p>
            <p xml:id="ta-l4d6q1-d1e424">Ad primum ergo dicendum, quod quamvis ad sacramentum requiratur intentio faciendi
              quod facit Ecclesia, non tamen requiritur quasi de necessitate sacramenti existens,
              facere quod facit Ecclesia propter hoc quod Ecclesia facit: et in hoc consistit
              rectitudo intentionis.</p>
            <p xml:id="ta-l4d6q1-d1e427">Ad secundum dicendum, quod Baptismus non habet bonitatem ex ministro, sicut alia
              operatio voluntaria habet bonitatem ex operante; et ideo non est simile.</p>
          </div>
          <div xml:id="ta-l4d6q1-Dd1e431">
            <head xml:id="ta-l4d6q1-Hd1e433">Quaestiuncula 3</head>
            <p xml:id="ta-l4d6q1-d1e436">Ad tertiam quaestionem dicendum, quod in Baptismo baptizatus duo recipit, scilicet
              sacramentum, et rem sacramenti; sed ad haec duo recipienda non requiritur aliquid
              causans ex parte recipientis, sed solum impedimentum removens: quod quidem
              impedimentum nihil aliud est quam voluntas contraria alteri praedictorum; et ideo in
              adultis et in habentibus usum rationis, in quibus potest esse contraria voluntas actu
              vel habitu, requiritur et contritio; sive devotio, ad percipiendam rem sacramenti, et
              intentio, vel voluntas ad recipiendum sacramentum; in pueris autem absque utroque
              percipitur et sacramentum et res sacramenti; et similiter est in carentibus usu
              rationis, nisi contraria voluntas habitu insit, etsi non actu. Tamen sciendum, quod
              non requiritur in adulto voluntas absoluta suscipiendi quod Ecclesia confert, sed
              sufficit voluntas conditionata, sicut est in voluntariis mixtis, ut dicitur in 3
              Ethic.; et ideo si sit coactio sufficiens, ita quod principium sit ex toto extra, nil
              conferente vim passo, ut cum aliquis reclamans immergitur violenter, tunc talis nec
              sacramentum suscipit, nec rem sacramenti. Si autem sit coactio inducens, sicut minis
              vel flagellis, ita quod baptizatus potius eligat Baptismum suscipere quam talia pati;
              tunc suscipit sacramentum, sed non rem sacramenti.</p>
            <p xml:id="ta-l4d6q1-d1e439">Ad primum ergo dicendum, quod intentio vel voluntas in baptizato, ut dictum est, non
              requiritur quasi causans deletionem culpae originalis, sed solum quasi removens
              prohibens, scilicet contrariam voluntatem.</p>
            <p xml:id="ta-l4d6q1-d1e442">Ad secundum dicendum, quod in pueris non potest esse contraria voluntas neque actu
              neque habitu; et ideo non requiritur voluntas vel intentio in eis, qua prohibens
              removeatur. In amentibus autem et dormientibus potest esse voluntas contraria
              habitualis, quamvis non sit actualis; et ideo si ante somnum vel furiam fuerunt
              contrariae voluntatis, non recipiunt sacramentum, quia adhuc illa voluntas
              habitualiter manet. Si autem habuerunt propositum recipiendi Baptismum, et hoc per
              aliqua signa innotuit, tunc in articulo necessitatis debet eis conferri Baptismus; et
              suscipiunt sacramentum et rem sacramenti, etiam si furiosus tunc contradicat: quia
              illa contradictio non procedit a voluntate rationis, secundum quam est capax
              baptismalis gratiae. Si autem necessitas non sit, debet in furiosis expectari lucidum
              intervallum, vel in dormientibus vigilia. Si tamen baptizetur in statu illo,
              sacramentum suscipit, quamvis peccet baptizans.</p>
            <p xml:id="ta-l4d6q1-d1e445">Ad tertium dicendum, quod voluntas vel intentio Baptismum suscipiendi non requiritur
              ad Baptismum quasi causa vel dispositio characteris, sed solum sicut removens
              prohibens: ideo ratio non valet.</p>
          </div>
        </div>
        <div xml:id="ta-l4d6q1-Dd1e451" type="articulus">
          <head xml:id="ta-l4d6q1-Hd1e453">Articulus 3</head>

          <head xml:id="ta-l4d6q1-Hd1e456" type="question-title">Utrum in baptizato fides requiratur</head>
          <div xml:id="ta-l4d6q1-Dd1e459">
            <head xml:id="ta-l4d6q1-Hd1e461">Quaestiuncula 1</head>
            <p xml:id="ta-l4d6q1-d1e464">Ad tertium sic proceditur. Videtur quod in baptizato fides requiratur ad hoc quod
              sacramentum suscipiat. Baptismus enim sacramentum fidei dicitur. Sed nonnisi propter
              fidem recipientis ipsum. Ergo requiritur fides baptizandi.</p>
            <p xml:id="ta-l4d6q1-d1e467">Praeterea, Marc. ult. 16, dicitur: <quote xml:id="ta-l4d6q1-Qd1e469">qui crediderit et baptizatus
              fuerit</quote>. Ergo videtur quod requiritur in adulto quod credat ad hoc quod
              baptizetur.</p>
            <p xml:id="ta-l4d6q1-d1e473">Praeterea, fides essentialior est sacramento quam voluntas. Sed voluntas requiritur,
              ut dictum est. Ergo multo amplius fides.</p>
            <p xml:id="ta-l4d6q1-d1e476">Sed contra, adulti non sunt pejoris conditionis quam pueri. Sed in pueris sufficit
              fides Ecclesiae ad Baptismum, et non requiritur fides personae illius. Ergo nec in
              adultis.</p>
            <p xml:id="ta-l4d6q1-d1e480">Praeterea, caritas propinquior est ad gratiam quam fides: quia caritas non potest
              esse sine gratia sicut fides. Sed non requiritur caritas in recipiente Baptismum, quia
              sic nullus adultus de novo acciperet ibi gratiam. Ergo non requiritur fides.</p>
          </div>
          <div xml:id="ta-l4d6q1-Dd1e484">
            <head xml:id="ta-l4d6q1-Hd1e486">Quaestiuncula 2</head>
            <p xml:id="ta-l4d6q1-d1e489">Ulterius. Videtur quod requiratur fides in baptizante. Requiritur enim in baptizante
              intentio conferendi sacramentum. Sed infidelis quantum ad articulum Baptismi non
              credit sacramentum Baptismi. Ergo non potest intendere conferre illud, et ita non
              potest baptizare.</p>
            <p xml:id="ta-l4d6q1-d1e492">Praeterea, Baptismus est sacramentum Ecclesiae. Sed fides est per quam membra
              Ecclesiae primo ad invicem uniuntur. Ergo qui non habet fidem, nec potest baptizare,
              cum non sit de Ecclesia.</p>
            <p xml:id="ta-l4d6q1-d1e495">Praeterea, propinquius se habet ad Baptismum baptizans quam offerens puerum ad
              baptizandum. Sed in offerente requiritur fides, quia respondet, credo. Ergo multo
              fortius requiritur in baptizante.</p>
            <p xml:id="ta-l4d6q1-d1e498">Sed contra est quod in littera determinatur, quod haeretici verum Baptismum
              conferunt. Haeretici autem infideles sunt. Ergo et cetera.</p>
          </div>
          <div xml:id="ta-l4d6q1-Dd1e502">
            <head xml:id="ta-l4d6q1-Hd1e504">Quaestiuncula 3</head>
            <p xml:id="ta-l4d6q1-d1e507">Ulterius. Videtur quod recipientes Baptismum ab haereticis non consequantur rem
              sacramenti. Quia Augustinus dicit, quod qui foris Ecclesiam baptizantur, non sumunt
              Baptismum ad salutem, sed ad perniciem. Sed baptizati ab haereticis sumunt Baptismum
              extra Ecclesiam. Ergo non sumunt ad salutem; et ita rem sacramenti non
              consequuntur.</p>
            <p xml:id="ta-l4d6q1-d1e510">Praeterea, quicumque accipit aliquid ab aliquo qui non habet jus dandi illud, injuste
              accipit. Sed haereticus non habet jus dandi Baptismum, ut dicit Augustinus:
                <quote xml:id="ta-l4d6q1-Qd1e512">si</quote>, inquit, <quote xml:id="ta-l4d6q1-Qd1e515">haereticus jus baptizandi non habuit, tamen
                Christi est quod dedit</quote>. Ergo accipiens ab haeretico, injuste accipit, et ita
              peccat.</p>
            <p xml:id="ta-l4d6q1-d1e519">Sed contra, peccatum baptizantis non polluit Baptismum, ut dictum est supra. Sed
              infidelitas est quoddam peccatum. Ergo non impedit effectum Baptismi in baptizato.</p>
          </div>
          <div xml:id="ta-l4d6q1-Dd1e524">
            <head xml:id="ta-l4d6q1-Hd1e526">Quaestiuncula 1</head>
            <p xml:id="ta-l4d6q1-d1e529">Respondeo dicendum ad primam quaestionem, quod cum quaeritur utrum fides requiratur,
              velut necessaria ad Baptismum, non intelligitur quaestio de necessitate absoluta, sed
              de necessitate quae est ex conditione finis. Est autem duplex finis in baptizatis.
              Primus est perceptio sacramenti; secundus est perceptio rei sacramenti. Dico ergo,
              quod in adultis requiritur fides etiam personalis necessitate quae est ex suppositione
              finis secundi: quia nisi credat, reputatur fictus, ut supra, dist. 4, quaest. 3, art.
              2, quaestiunc. 1, 2, et 3, dictum est, et ita non consequitur rem sacramenti. Non
              autem requiritur ad primum finem consequendum: quia sacramentum percipit aliquis etiam
              si non credat. Unde Augustinus dicit quod prorsus fieri potest ut aliqui verum
              Baptisma habeant, et non habeant veram fidem. In parvulis autem sufficit fides
              Ecclesiae ad utrumque.</p>
            <p xml:id="ta-l4d6q1-d1e532">Ad primum ergo dicendum, quod Baptismus dicitur fidei sacramentum, quia per eum homo
              coetibus fidelium aggregatur; et ideo qui accipit Baptismum, ostendit se fidem habere;
              et si non habet, reputatur fictus, et rem sacramenti cum sacramento percepto non
              percipit.</p>
            <p xml:id="ta-l4d6q1-d1e535">Ad secundum dicendum, quod dominus in verbis illis ostendit quid requiritur in
              baptizando ad salutem consequendam, quae est res sacramenti; unde subdit: <quote xml:id="ta-l4d6q1-Qd1e537">qui
                crediderit et baptizatus fuerit, salvus erit</quote>.</p>
            <p xml:id="ta-l4d6q1-d1e541">Ad tertium dicendum, quod sacramentum Baptismi in anima recipitur quantum ad
              characterem. Anima autem non potest alicui subjici invita; et ideo voluntas seu
              intentio facit ad hoc quod homo se sacramento subjiciat; sed fides facit ad hoc quod
              debito modo se subjiciat. Unde fides requiritur tantum ad perceptionem rei sacramenti,
              sed intentio ad perceptionem rei simpliciter.</p>
            <p xml:id="ta-l4d6q1-d1e545">Et quia aliae rationes probant, quod nec quantum ad ultimum effectum fides
              requiratur, ideo ad quartum dicendum, quod in pueris non potest esse contrarium
              gratiae baptismalis ex personali voluntate; et ideo non requiritur personalis fides,
              sicut requiritur in adultis ad consequendam rem sacramenti, in quibus potest esse
              personalis infidelitas.</p>
            <p xml:id="ta-l4d6q1-d1e548">Ad quintum dicendum, quod recta intentio requiritur ad consequendam rem sacramenti.
              Fides autem intentionem dirigit, et sine ea non potest esse, praecipue in talibus,
              intentio recta; sed caritas ulterius facit intentionem meritoriam; et ideo ad hoc quod
              homo praeparet se ad gratiam in Baptismo percipiendam, praeexigitur fides, sed non
              caritas: quia sufficit attritio praecedens, etsi non sit contritio.</p>
          </div>
          <div xml:id="ta-l4d6q1-Dd1e552">
            <head xml:id="ta-l4d6q1-Hd1e554">Quaestiuncula 2</head>
            <p xml:id="ta-l4d6q1-d1e557">Ad secundam quaestionem dicendum, quod dum haereticus vel quicumque infidelis debitam
              formam servet, et intentionem baptizandi habeat, verum sacramentum confert: quia
              Baptismus non habet efficaciam ex merito baptizantis, sed ex merito Christi, quod
              operatur in baptizato per fidem propriam in adultis, vel per fidem Ecclesiae in
              pueris.</p>
            <p xml:id="ta-l4d6q1-d1e560">Ad primum ergo dicendum, quod quamvis ille qui non credit Baptismum esse sacramentum,
              aut habere aliquam spiritualem virtutem, non intendat dum baptizat conferre
              sacramentum; tamen intendit facere quandoque quod facit Ecclesia, etsi illud reputet
              nihil esse; et quia Ecclesia, aliquid facit, ideo ex consequenti et implicite intendit
              aliquid facere, quamvis non explicite.</p>
            <p xml:id="ta-l4d6q1-d1e563">Ad secundum dicendum, quod quamvis haereticus per fidem rectam non sit membrum
              Ecclesiae, tamen inquantum servat morem Ecclesiae in baptizando, Baptismum Ecclesiae
              tradit; unde regenerat filios Christo et Ecclesiae, non sibi vel haeresi suae. Sicut
              enim Jacob genuit filios per liberas et ancillas, ita Christus per Catholicos et
              haereticos, bonos et malos, ut Augustinus dicit contra donatum ubi supra.</p>
            <p xml:id="ta-l4d6q1-d1e566">Ad tertium dicendum, quod non requiritur fides personalis offerentium puerum ad
              Baptismum, nec alicujus personae determinatae, sed solum fides Ecclesiae militantis;
              quam non est possibile deficere totaliter, Deo sic ordinante, qui dixit, Matth. ult.,
              20: <quote xml:id="ta-l4d6q1-Qd1e568">ecce ego vobiscum sum usque ad consummationem saeculi</quote>. Si tamen
              deficeret, illud suppleret quod de fide remansit in Ecclesia triumphante, scilicet
              visio: nec offerens puerum ad Baptismum in persona sua dicit, credo, sed in persona
              pueri, ut sit sensus: credo, idest, sacramentum fidei praesto sum recipere.</p>
          </div>
          <div xml:id="ta-l4d6q1-Dd1e573">
            <head xml:id="ta-l4d6q1-Hd1e575">Quaestiuncula 3</head>
            <p xml:id="ta-l4d6q1-d1e578">Ad tertiam quaestionem dicendum, quod ille qui ab haeretico baptizatur, propter
              peccatum haeretici non privatur gratia Baptismatis, sed quandoque propter peccatum
              proprium. Unde si sit puer, in quem culpa actualis non cadit, si baptizatur in forma
              Ecclesiae, recipit sacramentum et rem sacramenti: similiter si sit adultus, et
              baptizans non sit haereticus manifestus et ab Ecclesia praecisus, vel si baptizatus
              sit in articulo necessitatis. Si autem sciat ipsum esse haereticum, et Baptismum ab
              ipso suscipiat, hoc contingit vel quia favet haeresi suae, vel in contemptum
              Ecclesiae, vel propter aliquod temporale commodum; et sic ipsemet peccat; unde proprio
              peccato obicem ponit spiritui sancto, ne consequatur rem sacramenti.</p>
            <p xml:id="ta-l4d6q1-d1e581">Ad primum ergo dicendum, quod Augustinus loquitur in casu illo quando aliquis in
              favorem haeresis vel aliquo alio malo fine ab haeretico Baptismum suscipit.</p>
            <p xml:id="ta-l4d6q1-d1e584">Ad secundum dicendum, quod jus dandi Baptisma est ex duobus; scilicet ex ordine
              sacerdotali, et ex jurisdictione. In haeretico ergo ab Ecclesia praeciso manet jus
              dandi Baptisma quantum ad ordinem sacerdotalem, si primo in Ecclesia sacerdos fuerit;
              non tamen manet quantum ad jurisdictionem, quam amittit. Nec tamen sequitur quod
              Baptismum ab haeretico suscipiens, semper injuste accipiat, cum credit eum habere jus
              dandi, et non esse haereticum, vel in casu necessitatis, in quo quilibet habet
              potestatem baptizandi.</p>

          </div>
        </div>
      </div>
    </body>
  </text>
</TEI>