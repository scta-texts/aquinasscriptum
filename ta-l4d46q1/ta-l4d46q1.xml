<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber IV, Distinctio 46, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Liber IV, Distinctio 46, Quaestio 1</title>
          <date when="2016-03-19">March 19, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-19">March 19, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="G" n="ghent567">Ghent, Belgium, Ghent University Library, 567</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#G" n="654b"/>
      </div>
    </front>
    <body>
      <div xml:id="ta-l4d46q1">
        <head xml:id="ta-l4d46q1-Hd1e97">Quaestio 1</head>
        <head xml:id="ta-l4d46q1-Hd1e100">Distinctio 46</head>
        <div xml:id="ta-l4d46q1-Dd1e103">
          <head xml:id="ta-l4d46q1-Hd1e105">Prooemium</head>
          <p xml:id="ta-l4d46q1-d1e108">Postquam determinavit Magister de receptaculis animarum in quibus puniuntur vel
            praemiantur ante resurrectionem communem et judicium generale, et de suffragiis quibus
            juvamus mortuos, vel juvamur ab eis; hic determinat de divina justitia et misericordia,
            quibus praedicta omnia dispensantur. Dividitur autem in partes duas: in prima determinat
            de divina justitia et misericordia secundum operationem ad poenam damnatorum; in secunda
            determinat de eis in generali, ibi: <quote xml:id="ta-l4d46q1-Qd1e110">sed quomodo justitiam Dei et pietatem, idest
              misericordiam, supra Cassiodorus duas esse res dixit?</quote> Circa primum tria facit:
            primo ostendit quod misericordia Dei in poenis damnatorum locum non habet; secundo
            ostendit contrarium, ibi: <quote xml:id="ta-l4d46q1-Qd1e113">sed his occurrit quod ait Cassiodorus</quote>. Tertio
            determinat veritatem, ibi: <quote xml:id="ta-l4d46q1-Qd1e116">unde non incongrue dici potest</quote> et cetera.
            Circa quod tria facit: primo proponit quid sit verum circa quaestionem praedictam:
            secundo solvit auctoritatem quae est in contrarium, ibi: <quote xml:id="ta-l4d46q1-Qd1e119">quod igitur dictum
              est</quote> etc.; tertio exponit quod dixerat, scilicet quod sit occultum Dei
            judicium, ibi: <quote xml:id="ta-l4d46q1-Qd1e122">cujus occultum judicium intelligitur poena, qua quisque vel
              exercetur ad purgationem, vel admonetur ad conversionem. Sed quomodo Dei justitiam et
              pietatem (...) supra Cassiodorus duas esse res dixit?</quote> Hic determinat
            multipliciter de justitia et misericordia Dei in communi; et dividitur in partes duas:
            in prima inquirit de differentia justitiae et misericordiae Dei; in secunda inquirit
            quomodo justitia et misericordia concurrunt ad opus divinum, ibi: <quote xml:id="ta-l4d46q1-Qd1e126">post haec
              considerari oportet, ex quo sensu universae viae domini dicantur misericordia et
              veritas</quote>. Circa primum duo facit: primo movet quaestiones; secundo determinat
            eas, ibi: <quote xml:id="ta-l4d46q1-Qd1e129">his responderi potest</quote>. Circa primum duo facit: primo inquirit,
            utrum sit idem in Deo justitia et misericordia; secundo utrum eadem opera debeant
            justitiae et misericordiae attribui, ibi: <quote xml:id="ta-l4d46q1-Qd1e132">cur igitur dicit Scriptura de operibus
              Dei, quaedam esse misericordiae, quaedam justitiae? His responderi potest</quote> et
            cetera. Hic solvit propositas quaestiones; et circa hoc duo facit: primo solvit primam;
            secundo secundam, ibi: <quote xml:id="ta-l4d46q1-Qd1e135">quod autem opera quaedam</quote> et cetera. Circa primum
            tria facit: primo solvit primam quaestionem; secundo movet dubitationem circa solutionem
            positam, ibi: <quote xml:id="ta-l4d46q1-Qd1e138">sed secundum hoc occurrit quaestio</quote> etc.; tertio solvit
            dubitationem, ibi: <quote xml:id="ta-l4d46q1-Qd1e141">sed dixi supra</quote> et cetera. <quote xml:id="ta-l4d46q1-Qd1e145">Post haec considerari
              oportet, ex quo sensu universae viae domini dicantur misericordia et veritas</quote>.
            Hic inquirit quomodo misericordia et justitia Dei occurrunt ad opus ipsius; et circa hoc
            duo facit: primo ostendit quod nullum opus Dei est ad quod non concurrat misericordia
            Dei vel justitia; secundo inquirit, an ad quodlibet opus concurrat utrumque, ibi:
              <quote xml:id="ta-l4d46q1-Qd1e148">sed cum superius Cassiodorus dixerit, in his duobus omnia opera Dei includi,
              merito quaeri potest</quote> et cetera. Et circa hoc duo facit: primo proponit
            quaestionem; secundo solvit eam, ibi: <quote xml:id="ta-l4d46q1-Qd1e151">quibusdam placuit</quote>. Et dividitur in
            partes duas, secundum quod duas opiniones ponit circa hanc quaestionem; secunda incipit
            ibi: <quote xml:id="ta-l4d46q1-Qd1e154">aliis autem videtur</quote> et cetera. Hic duo quaeruntur. Primo de divina
            justitia. Secundo de ejus misericordia. Circa primum quaeruntur tria: 1 an justitia Deo
            debeat attribui; 2 de justitiae ejus effectu; 3 de justitia ejus contra damnatos.</p>

        </div>
        <div xml:id="ta-l4d46q1-Dd1e159" type="articulus">
          <head xml:id="ta-l4d46q1-Hd1e161">Articulus 1</head>

          <head xml:id="ta-l4d46q1-Hd1e164" type="question-title">Utrum justitia Deo attribuenda sit</head>

          <div xml:id="ta-l4d46q1-Dd1e167">
            <head xml:id="ta-l4d46q1-Hd1e169">Quaestiuncula 1</head>
            <p xml:id="ta-l4d46q1-d1e172">Ad primum sic proceditur. Videtur quod justitia Deo attribuenda non sit. Quia,
              secundum philosophum in 10 Ethic., ridiculum est laudare deos secundum aliquam
              virtutem moralem, vel actiones virtutum moralium eis attribuere. Sed justitia est
              virtus moralis. Ergo Deo attribui non potest.</p>
            <p xml:id="ta-l4d46q1-d1e175">Praeterea, justitia contra temperantiam dividitur. Sed temperantiam non attribuimus
              Deo. Ergo nec justitiam ei attribuere debemus.</p>
            <p xml:id="ta-l4d46q1-d1e178">Praeterea, justitia in aequalitate consistit, ut patet per philosophum in 5 Ethic.
              Sed nihil potest Deo esse aequale. Ergo non potest esse aliqua justitia ejus ad
              alterum.</p>
            <p xml:id="ta-l4d46q1-d1e181">Praeterea, philosophus in 5 Ethic. dicit, quod domini ad servum non est justitia. Sed
              Deus est omnium dominator. Ergo ei justitia non competit.</p>
            <p xml:id="ta-l4d46q1-d1e185">Sed contra est quod, in Psal. 10, dicitur: <quote xml:id="ta-l4d46q1-Qd1e187">justus dominus, et justitias
                dilexit</quote>.</p>
            <p xml:id="ta-l4d46q1-d1e191">Praeterea, omne quod est potissimum, est Deo attribuendum. Sed secundum philosophum
              in 5 Ethic., justitia est praeclarissima virtutum. Ergo maxime debet attribui Deo.</p>

          </div>
          <div xml:id="ta-l4d46q1-Dd1e195">
            <head xml:id="ta-l4d46q1-Hd1e197">Quaestiuncula 2</head>
            <p xml:id="ta-l4d46q1-d1e200">Ulterius. Videtur quod in Deo secundum eamdem rationem dicatur bonitas et justitia.
              Quia justitia est universaliter omnis virtus, ut patet per philosophum in 5 Ethic. Sed
              virtus uniuscujusque rei est bonitas ipsius; quia virtus est quae bonum habentem
              facit, et opus ejus bonum reddit, ut patet in 2 Ethic. Ergo secundum eamdem rationem
              dicitur justus et bonus.</p>
            <p xml:id="ta-l4d46q1-d1e203">Praeterea, Dionysius dicit quod justitia laudatur in Deo, inquantum omnibus secundum
              dignitatem distribuit. Sed distribuere omnibus, ad rationem bonitatis pertinet, quia
              totius communicationis divina bonitas causa est. Ergo justitia et bonitas dicuntur in
              Deo secundum eamdem rationem.</p>
            <p xml:id="ta-l4d46q1-d1e206">Praeterea, bonitas et justitia magis conveniunt in Deo quam conveniant in creaturis.
              Sed in creaturis eadem videtur esse ratio bonitatis et justitiae; nisi enim ex hoc
              ipso quod creata sunt bona, justa essent, inconvenienter videretur quod a Deo bono
              omnia essent bona, et ab eo justo non essent omnia justa. Ergo in Deo secundum eamdem
              rationem dicitur bonitas et justitia.</p>
            <p xml:id="ta-l4d46q1-d1e209">Sed contra est quod Boetius dicit in Lib. de Hebdom.: <quote xml:id="ta-l4d46q1-Qd1e211">bonum esse ad essentiam,
                justum vero esse ad actum respicit</quote>. Sed esse et actus non dicuntur secundum
              eamdem rationem in Deo. Ergo nec justitia et bonitas.</p>
            <p xml:id="ta-l4d46q1-d1e216">Praeterea, generis et speciei non est omnino eadem ratio. Sed bonitas et justitia se
              habent ut genus et species; unde Boetius dicit in Lib. de Hebdom.: <quote xml:id="ta-l4d46q1-Qd1e218">bonum quidem
                est generale, justum autem speciale</quote>. Ergo non est eadem ratio omnino
              bonitatis et justitiae.</p>

          </div>
          <div xml:id="ta-l4d46q1-Dd1e223">
            <head xml:id="ta-l4d46q1-Hd1e225">Quaestiuncula 3</head>
            <p xml:id="ta-l4d46q1-d1e228">Ulterius. Videtur quod non sit eadem ratio in Deo justitiae et veritatis. Quia ea
              quae in nobis secundum speciem differunt, in Deo differunt secundum rationem. Sed
              nobis ponitur veritas alia virtus a justitia specie differens, ut patet in 4 Ethic.
              Ergo et in Deo secundum aliam rationem dicitur justitia et veritas.</p>
            <p xml:id="ta-l4d46q1-d1e231">Praeterea, generis et speciei non est omnino eadem ratio. Sed veritas, secundum
              Tullium, est species justitiae. Ergo veritatis et justitiae non est eadem ratio.</p>
            <p xml:id="ta-l4d46q1-d1e234">Praeterea, justitia, cum sit quasi species bonitatis, ut ex auctoritate Boetii
              inducta patet, ad affectum pertinet; veritas autem ad intellectum. Ergo veritas et
              justitia non dicuntur in Deo secundum eamdem rationem.</p>
            <p xml:id="ta-l4d46q1-d1e237">Sed contra est quod in auctoritate Psal. 24, 10, quae hic inducitur: <quote xml:id="ta-l4d46q1-Qd1e239">universae
                viae domini, misericordia et veritas</quote>, veritas pro justitia exponitur. Ergo
              sunt idem secundum rationem.</p>
            <p xml:id="ta-l4d46q1-d1e244">Praeterea, justitia consistit in redditione debiti. Sed Deus non est debitor nobis
              nisi ex promisso, ut Anselmus dicit. Ergo idem est Deo reddere debitum quod solvere
              promissum. Cum ergo ex hoc quod solvit promissum, dicatur verax; secundum eamdem
              rationem dicetur Deus justus et verax.</p>
          </div>
          <div xml:id="ta-l4d46q1-Dd1e249">
            <head xml:id="ta-l4d46q1-Hd1e251">Quaestiuncula 1</head>
            <p xml:id="ta-l4d46q1-d1e254">Respondeo dicendum ad primam quaestionem, quod justitia proprie dicta aequalitatem
              constituit in acceptationibus et dationibus, ut patet per philosophum in 5 Ethic. Hoc
              autem contingit dupliciter. Uno modo secundum quod constituitur aequalitas inter
              dantem et recipientem, ut scilicet accipiens tantum accipiat a dante quantum accipere
              debet; et in hoc consistit justitia commutativa, utpote quae medium ponit in
              emptionibus et venditionibus, et omnibus retributionibus. Alio modo secundum quod
              constituitur aequalitas inter duos recipientes, secundum quod contingit ex hoc quod
              uterque aequaliter recipit pro meritis; et in hoc consistit justitia distributiva. In
              prima ergo, scilicet commutativa justitia, requiritur aequalitas quantitatis, ut
              scilicet tantum quisquis accipiat, quantum dedit secundum valorem; et ideo inter illos
              in quibus non potest esse quantitatis aequalitas, non potest proprie esse commutativa
              justitia, sicut est in illis quorum unus non potest recompensare aliquid aequivalens
              beneficiis acceptis ab alio; sicut filius non potest recompensare aliquid aequivalens
              beneficiis patris, a quo esse et nutrimentum accepit et disciplinam; et ideo
              quantumcumque retribuat patri in obsequiis, non fit perfecta aequalitas; unde nec
              proprie salvatur ibi ratio commutativae justitiae; sed tamen aliquis modus justitiae
              salvari potest, inquantum filius retribuit patri secundum modum suum sicut pater dedit
              secundum modum suum, ut loco aequalis quantitatis sumatur aequalitas proportionis. Sed
              justitia distributiva non requirit quantitatis aequalitatem, sed proportionis tantum.
              Non enim oportet ut distribuens omnibus aequaliter distribuat, sed unicuique
              proportionabiliter secundum suum modum. Sic ergo ratio distributivae justitiae Deo
              proprie convenire potest, inquantum scilicet aequalitatem proportionis servat in
              communicatione bonorum suorum, dans unicuique proportionaliter secundum suum modum.
              Unde Dionysius dicit in 8 cap. de Divin. Nomin., quod justitia laudatur in Deo,
              inquantum omnibus secundum dignitatem distribuit. Sed justitia commutativa, per quam
              aequalitas constituitur inter Deum dantem et creaturam recipientem, Deo competere non
              potest secundum propriam acceptionem, quia beneficia Dei semper excedunt meritum
              creaturae; sed tamen servatur etiam proportionis quaedam aequalitas inter Deum dantem
              et creaturam recipientem, inquantum scilicet se habet ad suam superabundantiam, sicut
              creatura ad id quod competit ei secundum suam parvitatem. Et sic etiam quidam modus
              commutativae justitiae invenitur in Deo respectu naturae, sicut invenitur inter patrem
              et filium; et secundum hoc assignantur duo modi divinae justitiae. Unus, inquantum
              reddit pro meritis: hoc enim ad justitiam distributivam pertinet, cujus est
              distribuere omnibus proportionaliter secundum suam dignitatem. Alius modus, secundum
              quod facit id quod decet suam bonitatem; sicut etiam dicitur justus in eo quod
              peccatoribus parcit, quia decet eum. Hoc autem pertinet ad modum commutativae
              justitiae, non quidem secundum aequalitatem quantitatis servatae, secundum quod
              requiritur in commutativa justitia proprie dicta, sed servatae secundum aequalitatem
              proportionis; quia scilicet ita se habet Deus ad id quod superabundanter facit, sicut
              creatura ad id in quo deficit; et secundum hoc superabundare in beneficiis dicitur ei
              justum inquantum est ei proportionatum: et decens. Glossa super illud 1 Corinth. 2:
                <quote xml:id="ta-l4d46q1-Qd1e256">tamquam a domini spiritu</quote>, dicit: <quote xml:id="ta-l4d46q1-Qd1e259">ut ostenderet talem gloriam
                dari quae sublimitati congruat dantis</quote>.</p>
            <p xml:id="ta-l4d46q1-d1e263">Ad primum ergo dicendum, quod philosophus a Deo excludit virtutes morales, prout
              determinantur circa materiam civilem, sicut justitia est circa emptiones et
              venditiones et dispositiones, et hujusmodi; non tamen removetur per hoc quin justitia
              possit esse in Deo, secundum quod est distributor naturalium bonorum omnibus
              creaturis.</p>
            <p xml:id="ta-l4d46q1-d1e266">Ad secundum dicendum, quod temperantia consistit circa passiones innatas, justitia
              autem circa commutationes operationum; ex quo patet quod materia temperantiae nullo
              modo potest Deo convenire, sicut materia justitiae. Et praeterea temperantia dirigit
              respectu horum quae sunt in temperato; sed justitia respicit illud quod est extra; et
              ideo non est simile.</p>
            <p xml:id="ta-l4d46q1-d1e269">Ad tertium dicendum, quod justitia non semper requirit aequalitatem inter dantem et
              accipientem, nec semper aequalitatem quantitatis; sed sufficit quandoque aequalitas
              proportionis; et ideo non est inconveniens, si justitia aliquo modo in Deo
              ponatur.</p>
            <p xml:id="ta-l4d46q1-d1e273">Ad quartum dicendum, quod inter dominum et servum non potest esse justitia
              commutativa proprie dicta; non enim potest aliqua aequalitas secundum quantitatem
              inter eos constitui, cum totum quod est servi, sit domini; servatur tamen aliquis
              modus justitiae commutativae, prout inter eos invenitur aequalitas proportionis. Unde
              etiam philosophus in 5 Ethic., distinguit dominativum justum a justo politico, quod
              est proprie dictum; et per hunc etiam modum potest esse justitia Dei ad creaturam.</p>

          </div>
          <div xml:id="ta-l4d46q1-Dd1e277">
            <head xml:id="ta-l4d46q1-Hd1e279">Quaestiuncula 2</head>
            <p xml:id="ta-l4d46q1-d1e282">Ad secundam quaestionem dicendum, quod justitia praesupponit rationem bonitatis in
              Deo. Bonitas enim importat in Deo rationem finis, in quo est plenissima perfectio;
              finis autem movet efficientem ad agendum; unde et bonitas Dei movet quodam modo ipsum
              ad operandum, non quidem ut ipse bonitatem acquirat, sed ut bonitatem aliis
              communicet. Ut enim, in 2 Lib., dist. 1, quaest. 1, art. 1, in corp., dictum est, Deus
              non agit propter appetitum finis, sed propter amorem finis, volens communicare
              bonitatem suam, quantum possibile est et decens secundum ejus providentiam; et ideo
              sicut finis in omnibus operabilibus est primum principium, ita divina bonitas est
              primum principium communicationis totius, qua Deus perfectiones creaturis largitur.
              Sed justitia determinat quemdam modum in istis communicationibus, inquantum scilicet
              communicando aequalitatem servat. Et ideo patet quod bonitas et justitia secundum
              rationem dupliciter differunt. Primo, quia bonitas pertinet ad ipsam perfectionem
              naturae divinae, secundum quam habet rationem finis; sed justitia pertinet ad ipsum
              communicationis actum. Secundo, quia bonitas etsi respiciat communicationem ut
              principium, respicit tamen communicationem in communi, non determinans aliquem
              specialem modum; sed justitia determinat in ea specialem modum, scilicet aequalitatis.
              Et has duas differentias Boetius tangit in Lib. de Hebdom., dicens quod bonum respicit
              essentiam, sed justum actum; et iterum quod bonum generale est, et justum
              speciale.</p>
            <p xml:id="ta-l4d46q1-d1e285">Ad primum ergo dicendum, quod quamvis virtus faciat bonum habentem, et opus reddat
              bonum; non tamen est eadem ratio bonitatis et virtutis; quia virtus dicitur secundum
              quod est principium actionis, et tenet se ex parte causae efficientis; sed bonum magis
              respicit rationem finis. Sed quia effectus debet esse fini proportionatus, et ex hoc
              efficiens bonitatem sortitur, et actus ejus; ideo virtus, quae hanc proportionem
              importat cum sit dispositio perfecti ad optimum, ut dicitur in 7 Phys., dicitur facere
              bonum agentem et actum. Et similiter etiam justitia, sive accipiatur ut virtus
              particularis, sive prout est idem quod omnis virtus, se tenet ex parte efficientis;
              tamen secundum quod virtus omnis est justitia, etsi subjecto sit idem justitia et
              virtus, non tamen sunt idem ratione, ut in 5 Ethic. dicitur. Unde nullo modo sequitur
              quod justitia et bonitas sint ejusdem rationis.</p>
            <p xml:id="ta-l4d46q1-d1e288">Ad secundum dicendum, quod distributionis principium et est bonitas et justitia, sed
              diversimode: quia bonitas est sicut principium finale, non determinans specialem
              distributionis modum; sed justitia est sicut principium efficiens determinans
              specialem modum distributionis; et ideo etiam Dionysius attribuit justitiae
              distributionem secundum dignitatem; sed communicationem absolute attribuit
              bonitati.</p>
            <p xml:id="ta-l4d46q1-d1e291">Ad tertium dicendum, quod Deus unicuique creaturae quam producit in esse, aliquam
              perfectionem largitur: alias esse non posset; et ideo omnia dicuntur bona inquantum
              sunt a bono: non tamen unicuique eorum quae producit in esse, dat quod sit actu
              secundum illum specialem modum actionis quem justitia servat. Et ideo non oportet quod
              omnia quae sunt a justo Deo, justa dicantur; et sic etiam non sequitur quod sit eadem
              ratio boni et justi.</p>

          </div>
          <div xml:id="ta-l4d46q1-Dd1e295">
            <head xml:id="ta-l4d46q1-Hd1e297">Quaestiuncula 3</head>
            <p xml:id="ta-l4d46q1-d1e300">Ad tertiam quaestionem dicendum, quod omnis aequalitas per actionem aliquam
              constituta requirit aliquam regulam secundum quam adaequatio fiat; unde cum justitia
              consistat in hoc quod aequalitatem per suam actionem constituat in dationibus et
              acceptionibus; oportet omnem justitiam aliquam regulam habere secundum quam adaequatio
              fiat. Regulae autem justitiae sunt rationes in mente constitutae, secundum quas homo
              justus aequalitatem constituit; et ideo, quando ejus actiones illis rationibus
              concordant, dicitur justitiam servare; quando autem discordant, dicitur injuste agere.
              Et quia veritatis ratio consistit in adaequatione rerum ad intellectum; inde est quod
              nomen veritatis transfertur ad significandum adaequationem operum justitiae ad
              rationes justitiae; et haec est veritas quam dicimus justitiae veritatem; et secundum
              hoc ipsa justitia idem quod veritas est; sed tamen justitia dicitur secundum
              aequalitatem exterius constitutam; sed veritas dicitur secundum commensurationem
              exterioris aequalitatis ad rationes quae sunt in mente; et secundum hoc veritas et
              justitia eodem intellectu in Deo accipiuntur.</p>
            <p xml:id="ta-l4d46q1-d1e303">Ad primum ergo dicendum, quod actiones exteriores comparantur ad interiorem
              dispositionem mentis dupliciter; uno modo ut signum ad signatum; alio modo ut
              regulatum ad regulam; et secundum utramque comparationem commensuratio exteriorum
              actionum ad interiorem dispositionem mentis constituit veritatis rationem. Veritas
              ergo, de qua philosophus loquitur in 4 Ethic., consistit in commensuratione actionum
              ad mentem, prout sunt signa illius; dum scilicet aliquis talem se exhibet in dictis et
              factis, qualis est interius: unde haec virtus, secundum ipsum, opponitur jactantiae et
              simulationi. Sed veritas justitiae, de qua loquimur, facit commensurationem secundum
              aliam comparationem actionum exteriorum ad mentem, prout scilicet comparantur ad eam
              ut ad regulam aequalitatis in rebus constitutae per actus justitiae. Sed quia non
              solum aequalitas constituta in rebus per actus nostros, sed etiam ipsi actus nostri
              commensurari debent rationi quae est in mente; ideo in hac commensuratione etiam alia
              veritas invenitur, secundum quod ipsae operationes sunt commensuratae menti; et haec
              est veritas vitae, quae consistit in hoc quod unusquisque faciat secundum quod ratio
              docet.</p>
            <p xml:id="ta-l4d46q1-d1e306">Ad secundum dicendum, quod veritas illa de qua Tullius loquitur, est secundum
              commensurationem vocis ad rem, prout scilicet aliquis confitetur in judiciis secundum
              quod res se habet, et servat in factis secundum quod promisit; et haec veritas est
              pars justitiae.</p>
            <p xml:id="ta-l4d46q1-d1e309">Ad tertium dicendum, quod veritas quae est in intellectu, est aequalitas intellectus
              ad rem indifferenter, sive sit per actum nostrum constituta, sive non; et de hac non
              loquimur ad praesens. Et quia voces sunt signa intellectus; ideo juxta hanc veritatem
              sumitur veritas doctrinae quae distinguitur contra veritatem justitiae; veritas enim
              doctrinae in veritate enuntiationis consistit. Potest igitur colligi ex praedictis,
              quod veritas uno modo accipitur secundum commensurationem intellectus ad esse rei; et
              secundum hanc veritas doctrinae accipitur. Alio modo secundum commensurationem
              actionum nostrarum ad intellectum rectum; et sic prout sunt signum ipsius, non
              considerato damno vel lucro alicujus, est veritas de qua loquitur philosophus, divisa
              contra simulationem et jactantiam; considerato vero damno vel lucro, est veritas quae
              est pars justitiae, quam Tullius ponit, per quam servatur aliquis indemnis in judiciis
              et confessionibus, ut utraque istarum veritatum reducatur ad veritatem doctrinae,
              inquantum utraque consistit in quadam manifestatione. Prout vero actiones nostrae
              comparantur ad intellectum ut regulatum ad regulam, sic secundum quod intellectus
              rectus est regula actionum, est veritas vitae; secundum vero quod est regula
              aequalitatis constitutae in rebus, est veritas justitiae.</p>
          </div>
        </div>
        <div xml:id="ta-l4d46q1-Dd1e314" type="articulus">
          <head xml:id="ta-l4d46q1-Hd1e316">Articulus 2</head>

          <head xml:id="ta-l4d46q1-Hd1e319" type="question-title">Utrum opus Dei dicatur justum ex hoc solo quod est ei
            placitum</head>

          <div xml:id="ta-l4d46q1-Dd1e322">
            <head xml:id="ta-l4d46q1-Hd1e324">Quaestiuncula 1</head>
            <p xml:id="ta-l4d46q1-d1e327">Ad secundum sic proceditur. Videtur quod opus Dei dicatur justum ex hoc solo quod est
              ei placitum. Anselmus enim in Monol., dicit de Deo loquens: <quote xml:id="ta-l4d46q1-Qd1e329">id solum justum est
                quod vis et non justum quod non vis</quote>. Ergo et cetera.</p>
            <p xml:id="ta-l4d46q1-d1e333">Praeterea, Rom. 9, 21, dicitur: <quote xml:id="ta-l4d46q1-Qd1e335" source="http://scta.info/resource/rom9_21">an non habet potestatem figulus ex eadem massa
                facere aliud quidem vas in honorem, aliud in contumeliam?</quote> Et loquitur de Deo
              per similitudinem figuli. Sed quidquid ex luto vult figulus fieri, justum est ut ex
              luto fiat. Ergo quidquid Deus vult in creatura fieri, justum est ut fiat; et sic ex
              hoc solo dicitur aliquid esse justum quod est a Deo volitum.</p>
            <p xml:id="ta-l4d46q1-d1e339">Praeterea, ubicumque est aliud justitia quam voluntas, justitia voluntatem
              restringit, et sic quodammodo ei resistit. Sed nihil est quod restringat voluntatem
              Dei; unde Matth. 20: <quote xml:id="ta-l4d46q1-Qd1e341">an non licet mihi quod volo facere?</quote> Nec aliquid
              etiam ei resistere potest; quia in Psalm. 113, 3: <quote xml:id="ta-l4d46q1-Qd1e344">omnia quaecumque voluit
                fecit</quote>; et Rom. 9, 19: <quote xml:id="ta-l4d46q1-Qd1e347" source="http://scta.info/resource/rom9_19">voluntati ejus quis resistet?</quote> Ergo ipsa
              ejus voluntas est ejus justitia. Ex hoc ergo aliquid est justum quod est a Deo
              volitum.</p>
            <p xml:id="ta-l4d46q1-d1e351">Praeterea, in nobis non est idem, opus nostrum esse justum, et a nobis esse volitum,
              ex hoc quod alicui debitores simus, cui si debitum reddere volumus, justum opus
              nostrum non esset. Sed Deus nulli est debitor. Ergo opus ipsius non dicitur justum
              nisi ex hoc quod est ei placitum.</p>
            <p xml:id="ta-l4d46q1-d1e355">Sed contra, Deus dicitur juste agere, inquantum reddit unicuique pro meritis. Psal.
              61, 13: <quote xml:id="ta-l4d46q1-Qd1e357">tu reddis unicuique juxta opera sua</quote>. Sed voluntas Dei non
              concernit merita. Ergo non ex hoc solo dicitur opus Dei justum quod est ei
              placitum.</p>
            <p xml:id="ta-l4d46q1-d1e361">Praeterea, opus Dei non ex eodem dicitur opus justitiae et opus misericordiae. Sed
              opus misericordiae est opus voluntatis divinae. Ergo non ex hoc solo dicitur opus Dei
              justum quod est ei placitum.</p>

          </div>
          <div xml:id="ta-l4d46q1-Dd1e365">
            <head xml:id="ta-l4d46q1-Hd1e367">Quaestiuncula 2</head>
            <p xml:id="ta-l4d46q1-d1e370">Ulterius. Videtur quod Deus non possit praetermittere aliquid eorum quae ad justitiam
              operis ejus concurrunt. Quia 2 ad Tim. 2: <quote xml:id="ta-l4d46q1-Qd1e372">ille fidelis permanet, seipsum negare
                non potest. Negaret autem seipsum</quote> (dicit Glossa) <quote xml:id="ta-l4d46q1-Qd1e375">si dicta sua non
                impleret</quote>. Ergo cum ex hoc dicatur opus Dei justum esse quod per ipsum
              impleantur Dei dicta, videtur quod possit justitiam sui operis praetermittere.</p>
            <p xml:id="ta-l4d46q1-d1e379">Praeterea, Rom. 11 (super illud: <quote xml:id="ta-l4d46q1-Qd1e381">contra naturam insertus es</quote> etc.),
              Glossa: <quote xml:id="ta-l4d46q1-Qd1e384">Deus creator et conditor omnium rerum nihil contra naturam facit, sicut
                nec contra seipsum</quote>. Sed sicut ipse est conditor naturarum, ita ipse est
              conditor et causa omnis justitiae. Ergo nihil potest facere contra ordinem justitiae
              in rebus constitutum.</p>
            <p xml:id="ta-l4d46q1-d1e388">Praeterea, si posset ordinem justitiae in rebus constitutum immutare, ergo posset
              bonos damnare et malos praemiare. Sed hoc videtur inconveniens. Ergo Deus ordinem
              justitiae qui est in rebus, non potest immutare.</p>
            <p xml:id="ta-l4d46q1-d1e391">Sed contra, ordo justitiae requirit ut aliquis pro peccato puniatur. Sed Deus potest
              poenam dimittere peccato debitam: alias frustra rogaretur ut debita nobis dimitteret.
              Ergo potest immutare ordinem justitiae constitutum in rebus.</p>
            <p xml:id="ta-l4d46q1-d1e395">Praeterea, ordo justitiae in rebus humanis est conformis ordini rerum naturalium;
              unde justitia humana a justitia rerum naturalium trahitur, secundum philosophos. Sed
              Deus immutat quandoque ordinem rerum naturalium ab eo statutum, ut patet in operibus
              miraculosis. Ergo et potest ordinem justitiae in rebus humanis statutum immutare.</p>

          </div>
          <div xml:id="ta-l4d46q1-Dd1e399">
            <head xml:id="ta-l4d46q1-Hd1e401">Quaestiuncula 3</head>
            <p xml:id="ta-l4d46q1-d1e404">Ulterius. Videtur quod Deus nullum puniat nisi pro peccato. Quia, ut dicit
              Hieronymus, <quote xml:id="ta-l4d46q1-Qd1e406">quidquid patimur, peccata nostra meruerunt</quote>. Per passionem
              autem poenam designat. Ergo omnis poena pro peccato redditur.</p>
            <p xml:id="ta-l4d46q1-d1e410">Praeterea, sicut praemium habet se ad meritum, ita poena ad peccatum. Sed praemium
              non redditur nisi merito. Ergo nec poena nisi peccato.</p>
            <p xml:id="ta-l4d46q1-d1e413">Praeterea, poena est quasi medicina quaedam, dum scilicet vel ipse qui punitur, per
              poenam corrigitur, vel alii, qui ex hoc terrentur. Sed hoc non esset, si poena etiam
              absque peccato inferretur. Ergo non infertur poena nisi pro peccato.</p>
            <p xml:id="ta-l4d46q1-d1e416">Praeterea, humana justitia a divina exemplatur. Sed secundum humanam justitiam
              reputaretur injustum punire aliquem sine culpa. Ergo multo fortius hoc est
              inconveniens divinae justitiae.</p>
            <p xml:id="ta-l4d46q1-d1e420">Sed contra, Job gravissime punitus fuit. Sed poena non fuit ei inflicta pro culpa, ut
              frequenter dicit Gregorius. Ergo non semper Deus infert poenam pro culpa.</p>
            <p xml:id="ta-l4d46q1-d1e423">Praeterea, infortunia quae in hoc mundo accidunt, communia sunt bonis et malis, ut
              Augustinus dicit in Lib. de Civ. Dei. Sed culpa non est utrisque communis. Ergo
              aliquando poena infertur sine culpa.</p>

          </div>
          <div xml:id="ta-l4d46q1-Dd1e428">
            <head xml:id="ta-l4d46q1-Hd1e430">Quaestiuncula 4</head>
            <p xml:id="ta-l4d46q1-d1e433">Ulterius. Videtur quod dominus agat justius cum uno quam cum alio. Punitio enim est
              opus justitiae. Sed magis punit unum quam alium. Ergo justius agit cum uno quam cum
              alio.</p>
            <p xml:id="ta-l4d46q1-d1e436">Praeterea, misericordia temperat severitatem justitiae. Sed Deus misericordius agit
              cum uno quam cum alio. Ergo et justius.</p>
            <p xml:id="ta-l4d46q1-d1e439">Sed contra, justitia aequalitas quaedam est. Sed aequale non suscipit magis et minus.
              Ergo Deus non agit justius cum uno quam cum alio.</p>
          </div>
          <div xml:id="ta-l4d46q1-Dd1e443">
            <head xml:id="ta-l4d46q1-Hd1e445">Quaestiuncula 1</head>
            <p xml:id="ta-l4d46q1-d1e448">Respondeo dicendum ad primam quaestionem, quod justitia et voluntas in Deo idem sunt
              secundum rem; sed secundum rationem justitia aliquid supra voluntatem addit; scilicet
              ordinem divinis effectibus convenientem, secundum quod unum alteri proportionaliter
              adaequatur. Est enim in rebus creatis duplex ordo: unus secundum quem creatura
              ordinatur ad Deum; alius secundum quem una creatura dependet ab alia. Nomine igitur
              voluntatis non exprimitur nisi ordo ille qui est creaturae ad creaturam. Sicut enim
              igni in tali natura constituto debetur ut sit sursum, considerato rerum ordine ad
              invicem; ita etiam culpae debetur ut puniatur secundum ordinem eumdem. Unde patet quod
              non ex hoc tantum aliquid dicitur esse justum quia est a Deo volitum; sed quia est
              debitum alicui rei creatae secundum ordinem creaturae ad creaturam. Nihil enim alicui
              rei potest esse debitum nisi ratione suae naturae vel conditionis. Naturae autem et
              proprietatis rei causa est divina voluntas; et ideo totus ordo justitiae originaliter
              ad divinam voluntatem reducitur.</p>
            <p xml:id="ta-l4d46q1-d1e451">Ad primum ergo dicendum, quod quamvis omne quod Deus vult, justum sit; non tamen ex
              hoc justum dicitur quod Deus illud vult, ut dictum est.</p>
            <p xml:id="ta-l4d46q1-d1e454">Ad secundum dicendum, quod luto non est magis debitum quod ex eo formentur vasa
              nobilia quam ignobilia; sed cum ex luto formatum est vas nobile, nobilitati illius
              vasis est debitum ut ad usum conveniens deputetur. Similiter quod Deus talem creaturam
              producat qualem voluerit, indifferens est ad rationem justitiae: sed quod, aliqua
              natura producta, ei attribuatur quod illi naturae competit, hoc ad ejus justitiam
              pertinet; et contrarium ejus justitiae repugnaret: et similiter indifferens est
              quantum ad justitiam ejus ut det gratiam vel non det, cum donum gratiae non sit
              naturae debitum; sed postquam gratiam contulit, quae est merendi principium, ad
              judicium ejus pertinet ut pro meritis praemia reddat; et sic ex suppositione
              voluntatis justitia causatur.</p>
            <p xml:id="ta-l4d46q1-d1e457">Ad tertium dicendum, quod illud quod in voluntate includitur, voluntatem non
              restringit. Ex hoc autem ipso quod Deus vult aliquam naturam facere, vult attribuere
              ei ea quae illi naturae competunt; sicut cum homo vult finem, ex hoc ipso vult ea quae
              sunt ad finem; et ideo voluntas Dei neque justitia ejus restringitur, neque justitiae
              ejus resistere potest.</p>
            <p xml:id="ta-l4d46q1-d1e461">Ad quartum dicendum, quod quamvis Deus non sit debitor alicui creaturae, tamen
              creaturae potest esse aliquid debitum; quod scilicet requiritur ad ipsam ad hoc quod
              exemplar divinae sapientiae imitetur; et hoc debitum concernit justitia, cum dicitur
              Deus aliquid juste facere: quod quidem magis pertinet ad ordinem rei ad rem, quam ad
              ordinem rei creatae ad Deum.</p>

          </div>
          <div xml:id="ta-l4d46q1-Dd1e465">
            <head xml:id="ta-l4d46q1-Hd1e467">Quaestiuncula 2</head>
            <p xml:id="ta-l4d46q1-d1e470">Ad secundam quaestionem dicendum, quod justitiae opus potest dupliciter praetermitti.
              Uno modo ut fiat contra justitiam; alio modo ut fiat praeter justitiam. Cum enim
              justitia dicatur per comparationem ad alterum; tunc contra ordinem fit quando ei
              subtrahitur quod ei debetur, vel quod conditio ejus exigit. Si autem aliquid amplius
              ei impendatur, non est contra justitiam, sed praeter justitiam: quia etiamsi alicui
              rei aliquid non debeatur, non tamen illius privatio est ei debita. Unde si aliquid ei
              exhibeatur quod non debetur, nihil contra ordinem justitiae fiet; sicut patet in eo
              qui alicui liberaliter sua bona communicat. Sed, sicut philosophus dicit in 5 Ethic.,
              pro eodem computatur minus de malo et plus de bono; unde sicut sine praejudicio
              justitiae potest aliquis de bonis suis plus alicui conferre quam debeat, ita sine
              praejudicio justitiae potest ei minus irrogare de poena pro peccato in eum commisso
              quam ei debeatur. Sed sicut non potest sine injuria aliquis de bonis alterius plus
              alicui conferre quam ei debetur; ita non potest minus irrogare de poena pro peccato
              commisso in alterum; et ideo judex non potest sine praejudicio justitiae poenas
              diminuere debitas pro peccatis in Deum vel in rempublicam commissis, nisi forte
              quatenus viderit hoc utilitati reipublicae expedire. Deus autem donator bonorum omnium
              est, et in eum omnis peccator peccat; unde ipse potest plus conferre de bonis quam sit
              alicui debitum, et minus inferre de malis, vel etiam poenam totaliter relaxare; nec in
              hoc contra justitiam, sed praeter justitiam faceret. Sed si alicui minus conferret de
              bonis quam ei debetur, vel plus puniret quam peccasset, hoc contra ordinem justitiae
              esset; nec Deus hoc posset, loquendo de potentia ordinaria, sicut non posset facere
              quin ejus opus, secundum quod esse participat, eum imitaretur. Ex hoc enim ipso
              aliquid alicui rei est debitum secundum exigentiam suae conditionis, quod sine illo
              exemplar divinum secundum propriam suam rationem imitari non potest.</p>
            <p xml:id="ta-l4d46q1-d1e473">Ad primum ergo dicendum, quod Deus seipsum negaret, si creaturae non conferret quod
              ei debetur secundum suam dispositionem. Sic enim veritatem non servaret in operum
              conditione vel gubernatione. Non autem seipsum negat, si aliquid amplius creaturae
              exhibeat quam ei debeatur, ut dictum est.</p>
            <p xml:id="ta-l4d46q1-d1e476">Ad secundum dicendum, quod Deus etsi nihil faciat contra naturam, tamen facit aliquid
              praeter naturam, inquantum scilicet facit aliquid in natura ad quod non sufficiunt
              vires naturae; similiter etiam etsi non faciat aliquid contra justitiam, potest tamen
              aliquid praeter justitiam facere.</p>
            <p xml:id="ta-l4d46q1-d1e479">Ad tertium dicendum, quod damnare Petrum, cui ex beneficio gratiae sibi collatae
              salus debetur, esset contrarium justitiae; unde hoc Deus non potest, loquendo de
              potentia ordinaria. Sed salvare Judam non esset justitiae contrarium, sed praeter eam,
              ut patet ex dictis; sed tamen esset contrarium ejus praescientiae et dispositioni, qua
              ei aeternam poenam paravit; unde justitiae ordo non impedit quin posset salvare Judam;
              sed impedit ordo praescientiae et dispositionis aeternae.</p>

          </div>
          <div xml:id="ta-l4d46q1-Dd1e483">
            <head xml:id="ta-l4d46q1-Hd1e485">Quaestiuncula 3</head>
            <p xml:id="ta-l4d46q1-d1e488">Ad tertiam quaestionem dicendum, quod poena de sui ratione semper importat aliquid
              nocivum. Ex hoc autem est aliquid nocivum quod per ipsum subtrahitur aliquod bonum.
              Inter bona autem hominis quaedam sunt per se loquendo ei bona, quae sunt bona hominis
              in eo quod homo; quaedam autem sunt bona secundum ordinem ad ista bona, sicut
              temporalia bona. Unde ista intantum sunt bona, inquantum ad illa spiritualia bona sunt
              homini adjumento; si autem impediant, ex hoc non sunt ei bona, sed mala; unde etiam
              philosophus in 7 Ethic. dicit, quod bona fortuna est judicanda secundum comparationem
              ad virtutem, prout adjuvat vel impedit eam. Pati ergo detrimentum in spiritualibus
              bonis semper malum est; sed pati detrimentum in bonis temporalibus quandoque quidem
              est bonum, quandoque vero malum. Malum quidem est, secundum quod impedit ab operatione
              virtutis et consecutione spiritualis boni; sed bonum est, secundum quod adjuvat ad
              virtutem sive ad consecutionem spiritualis boni, sicut exercitium corporale utile est
              ad corporalem fortitudinem acquirendam. Et quia, ut dictum est, poena a nocendo
              dicitur, ideo detrimentum in spiritualibus bonis semper poena est; sed detrimentum in
              temporalibus bonis quandoque quidem non est poena, sed medicina proficiens ad salutem;
              sicut amaritudo potionis non est poena, sed medela corporalis sanitatis. Sed tamen,
              quia natura nostra talis est ut ad perfectionem spiritualis boni per temporalium
              detrimenta oporteat pervenire, ex culpa peccati venit quod tota natura vitiata est:
              nec tali medicina opus erit, quando vulnus peccati perfecte erit curatum, cum homo ad
              ultimum finem spiritualis perfectionis perveniet. Unde dicendum, quod poena, proprie
              loquendo, nunquam datur nisi culpae; sed tamen id quod contingit esse poenale,
              scilicet detrimentum temporalium bonorum in statu viae, aliquando infertur homini
              absque culpa praecedenti in persona, quamvis non absque culpa praecedenti in natura;
              sed post hanc vitam cessante spirituali profectu, nullum detrimentum, etiam in
              corporalibus, aliquis sine culpa sustinebit; quia tunc absterget Deus omnem lacrymam
              ab oculis sanctorum; Apoc. 21. Sed in spiritualibus bonis nullus detrimentum sustinet
              neque in hac vita neque in futura, sine culpa personae.</p>
            <p xml:id="ta-l4d46q1-d1e491">Ad primum ergo dicendum, quod Hieronymus loquitur generaliter de merito peccati
              actualis et originalis praecedente vel in persona vel in natura.</p>
            <p xml:id="ta-l4d46q1-d1e494">Ad secundum dicendum, quod aliquod bonum alicui exhibetur nullo merito praecedente,
              sicut prima gratia; non tamen habet rationem praemii; unde non est inconveniens, si
              aliquod malum inferatur alicui nulla culpa praecedente, quod non habeat rationem
              poenae, sed potius medicinae promoventis ad bonum.</p>
            <p xml:id="ta-l4d46q1-d1e497">Ad tertium dicendum, quod poena non solum dicitur medicina ex hoc quod retrahit a
              malo, terrendo; de quo etiam objectio procedit; sed etiam inquantum promovet ad bonum,
              exercitando, et abstrahendo hominem ab amore temporalium: unde ratio non sequitur.</p>
            <p xml:id="ta-l4d46q1-d1e501">Ad quartum dicendum, quod etiam nulla culpa praecedente sine praejudicio humanae
              justitiae aliquid poenale alicui infertur, ut vel exercitatio juvenibus, vel medicina
              infirmis; unde non est inconveniens, si hoc idem fiat secundum justitiam divinam.</p>

          </div>
          <div xml:id="ta-l4d46q1-Dd1e505">
            <head xml:id="ta-l4d46q1-Hd1e507">Quaestiuncula 4</head>
            <p xml:id="ta-l4d46q1-d1e510">Ad quartam quaestionem dicendum, quod actio cum sit media inter agentem et effectum,
              ex utraque parte modificari potest. Cum ergo quaeritur, an Deus justius cum uno agat
              quam cum alio; si hoc referatur ad actionem prout exit ab agente, cum justitia sua,
              qua cum omnibus juste agit, sit una et invariabilis, non agit justius cum uno quam cum
              alio; si autem referatur ad actionem prout terminatur ad effectum, sic etiam dici non
              potest, quod cum uno justius agat quam cum alio; eo quod opus aliquod dicitur justum
              ex hoc quod est proportionaliter adaequatum; aequalitas autem, sive quantitatis sive
              proportionis, est ejusdem rationis in minimis et in magnis; eadem enim proportio quae
              est inter duo et unum, est inter viginti et decem; et aequalitas eadem quae est inter
              unum et unum, est inter centum et centum. Et ideo non potest esse unum opus altero
              justius, dummodo utrumque sit justum; eadem enim justitia servatur dum mala redduntur
              pro malis, et bona pro bonis, sive sint parva, sive sint magna. Sed tamen, quia in
              nobis non requiritur ad virtutem ut semper medium attingamus, sed sufficit quandoque
              juxta medium esse propter difficultatem inventionis medii, ut dicitur in 2 Ethic.;
              inde est quod apud nos unus alio justius agere dicitur, secundum quod magis vel minus
              accedit ad medium non perveniente utroque ad ipsum. Sed ipse Deus, cui sunt notae
              omnium rerum mensurae, semper in operatione sua ad medium indivisibile pertingit; unde
              nullo modo justius cum uno quam cum alio agit.</p>
            <p xml:id="ta-l4d46q1-d1e513">Ad primum ergo dicendum, quod punitio non est effectus justitiae inquantum hujusmodi,
              sed inquantum est culpae proportionata. Licet ergo a Deo inferatur major poena vel
              minor; semper tamen ex ejus justitia secundum eamdem proportionem infertur.</p>
            <p xml:id="ta-l4d46q1-d1e516">Ad secundum dicendum, quod misericordia respicit absolute divinum effectum, non
              concernendo aliquam proportionem vel aequalitatem in ipso; unde secundum majorem vel
              minorem misericordiae effectum dicitur misericordius agere cum uno quam cum alio, si
              hoc referatur ad actionem secundum quod determinatur ad effectum; non autem si
              referatur ad eam secundum quod exit ab agente: quia ipse una et invariabili
              misericordia cum omnibus misericorditer agit. Nec tamen sequitur propter hoc, quod
              aliquo modo cum uno justius agat quam cum alio: effectus enim misericordiae non est
              contra justitiam, sed praeter eam, ut ex praedictis patet.</p>
          </div>
        </div>
        <div xml:id="ta-l4d46q1-Dd1e522" type="articulus">
          <head xml:id="ta-l4d46q1-Hd1e524">Articulus 3</head>

          <head xml:id="ta-l4d46q1-Hd1e527" type="question-title">Utrum ex divina justitia inferatur peccatoribus poena
            aeterna</head>

          <p xml:id="ta-l4d46q1-d1e530">Ad tertium sic proceditur. Videtur quod ex divina justitia non inferatur peccatoribus
            poena aeterna. Poena enim non debet excedere culpam. Deuter. 25, 2: <quote xml:id="ta-l4d46q1-Qd1e532">secundum
              mensuram delicti erit et plagarum modus</quote>. Sed culpa est temporalis. Ergo poena
            non debet esse aeterna.</p>
          <p xml:id="ta-l4d46q1-d1e536">Praeterea, duorum peccatorum mortalium unum est altero majus. Ergo unum debet majori
            poena quam alterum puniri. Sed nulla poena potest esse major quam aeterna, cum sit
            infinita. Ergo non cuilibet peccato mortali debetur poena aeterna; et si uni non
            debetur, nulli debetur, cum eorum non sit distantia infinita.</p>
          <p xml:id="ta-l4d46q1-d1e539">Praeterea, a justo judice non infertur poena nisi ad correctionem; unde 2 Ethic.
            dicitur, quod poenae sunt quaedam medicinae. Sed quod impii in aeternum puniantur, hoc
            non est ad correctionem eorum, nec aliquorum malorum, cum tunc non sint futuri alii qui
            per hoc corrigi possint. Ergo secundum divinam justitiam non infertur pro peccatis poena
            aeterna.</p>
          <p xml:id="ta-l4d46q1-d1e543">Praeterea, omne quod non est propter se volitum, nullus vult nisi propter aliquam
            utilitatem. Sed poenae non sunt a Deo propter se volitae: non enim delectatur in poenis.
            Cum ergo nulla utilitas possit accidere ex poenae perpetuatione, videtur quod perpetuam
            poenam pro peccato non infert.</p>
          <p xml:id="ta-l4d46q1-d1e546">Praeterea, nihil quod est per accidens, est perpetuum, ut dicitur 1 Cael. et Mund. Sed
            poena est eorum quae sunt per accidens, cum sit contra naturam. Ergo non potest esse
            perpetua.</p>
          <p xml:id="ta-l4d46q1-d1e549">Praeterea, justitia Dei hoc requirere videtur ut peccatores ad nihilum redigantur: quia
            per ingratitudinem dicitur aliquis beneficia accepta amittere. Inter cetera autem Dei
            beneficia est etiam ipsum esse; unde videtur justum ut peccator, qui ingratus Deo
            existit, ipsum esse amittat. Sed si in nihilum redigantur, eorum poena non potest esse
            perpetua. Ergo non videtur esse consonum divinae justitiae ut peccatores perpetuo
            puniantur.</p>
          <p xml:id="ta-l4d46q1-d1e552">Sed contra est quod dicitur Matth. 25, 46: <quote xml:id="ta-l4d46q1-Qd1e554" source="http://scta.info/resource/mt25_46">ibunt hi</quote>, scilicet
            peccatores, <quote xml:id="ta-l4d46q1-Qd1e557">in supplicium aeternum</quote>.</p>
          <p xml:id="ta-l4d46q1-d1e561">Praeterea, sicut se habet praemium ad meritum, ita poena ad culpam. Sed secundum
            divinam justitiam merito temporali debetur praemium aeternum; Joan. 6, 40: <quote xml:id="ta-l4d46q1-Qd1e563" source="http://scta.info/resource/io6_40">omnis
              qui videt filium et credit in eum, habet vitam aeternam</quote>. Ergo et culpae
            temporali secundum divinam justitiam debetur poena aeterna.</p>
          <p xml:id="ta-l4d46q1-d1e567">Praeterea, secundum philosophum in 5 Ethic., poena taxatur secundum dignitatem ejus in
            quem peccatur; unde majori poena punitur qui percutit alapa principem quam alium
            quemcumque. Sed quicumque peccat mortaliter, peccat contra Deum, cujus praecepta
            transgreditur, et cujus honorem aliquando aliis impertitur, dum in alio finem
            constituit. Majestas autem Dei est infinita. Ergo quicumque mortaliter peccat, dignus
            est infinita poena; et ita videtur quod juste pro peccato mortali aliquis perpetuo
            puniatur.</p>
          <p xml:id="ta-l4d46q1-d1e571">Respondeo dicendum, quod cum poena duplicem habeat quantitatem, scilicet secundum
            intensionem acerbitatis, et secundum durationem temporis; quantitas poenae respondet
            quantitati culpae secundum intensionem acerbitatis, ut secundum quod gravius peccavit,
            secundum hoc gravior poena ei infligatur; unde Apoc. 18, 7: <quote xml:id="ta-l4d46q1-Qd1e573">quantum glorificavit
              se et in deliciis fuit, tantum date ei tormentum et luctum</quote>. Non autem
            respondet duratio poenae durationi culpae, ut dicit Augustinus, 21 de Civ. Dei; non enim
            adulterium quod in momento temporis perpetratur, momentanea poena punitur etiam secundum
            leges humanas; sed duratio poenae respicit dispositionem peccantis. Quandoque enim ille
            qui peccat in aliqua civitate, ex ipso peccato efficitur dignus ut totaliter repellatur
            a societate civitatis vel per exilium perpetuum, vel etiam per mortem. Quandoque vero
            non redditur dignus ut a societate civium totaliter excludatur; et ideo ut possit esse
            conveniens membrum civitatis, poena ei prorogatur vel breviatur, secundum quod ejus
            expedit correctioni, ut in civitate convenienter et pacifice vivere possit. Ita etiam
            secundum justitiam divinam aliquis ex peccato dignus redditur penitus a civitatis Dei
            consortio separari; quod fit per omne peccatum quo quis contra caritatem peccat, quae
            est vinculum uniens civitatem praedictam; et ideo pro peccato mortali, quod est
            contrarium caritati, aliquis in aeternum a societate sanctorum exclusus aeternae poenae
            adjicitur: quia, ut Augustinus in Lib. praedicto dicit, <quote xml:id="ta-l4d46q1-Qd1e576">quod est de civitate ista
              mortali homines supplicio primae mortis; hoc est de illa civitate immortali homines
              supplicio secundae mortis auferre</quote>. Quod autem poena quam civitas mundana
            infligit, perpetua non reputatur; hoc est per accidens, inquantum homo non perpetuo
            manet, vel inquantum etiam ipsa civitas deficit; unde si homo in perpetuum viveret,
            poenae exilii et servitutis, quae per legem humanam inferuntur, in eo perpetuo
            permanerent. Qui vero hoc modo peccant, ut tamen non reddantur digni totaliter separari
            a sanctae civitatis consortio, sicut peccantium venialiter; tanto eorum poena erit
            brevior vel diuturnior, quanto magis vel minus purgabiles erunt, secundum quod eis
            peccata plus vel minus inhaeserunt; quod in poenis hujus mundi et Purgatorii secundum
            divinam justitiam servatur. Inveniuntur etiam aliae rationes a sanctis assignatae, quare
            juste pro peccato temporali aliqui poena aeterna puniantur. Una est, quia peccaverunt
            contra bonum aeternum, dum contempserunt vitam aeternam; et hoc est quod Augustinus in
            Lib. praedicto dicit: <quote xml:id="ta-l4d46q1-Qd1e579">factus est malo dignus aeterno, quia hoc in se peremit
              bonum quod esse posset aeternum</quote>. Alia ratio est, quia homo in suo aeterno
            peccavit; unde Gregorius dicit in 4 Dialog., quod <quote xml:id="ta-l4d46q1-Qd1e582">ad magnam justitiam judicantis
              pertinet ut nunquam careant supplicio qui nunquam carere voluerunt peccato</quote>. Et
            si objiciatur, quod quidam peccantes mortaliter, proponunt vitam suam in melius
            quandoque commutare, et ita secundum hoc non essent digni aeterno supplicio, ut videtur;
            dicendum est, secundum quosdam, quod Gregorius loquitur de voluntate quae manifestatur
            per opus. Qui enim in peccatum mortale propria voluntate labitur, se ponit in statu a
            quo erui non potest, nisi divinitus adjutus; unde ex hoc ipso quod vult peccare, vult
            consequenter perpetuo in peccato manere. Homo enim est <quote xml:id="ta-l4d46q1-Qd1e585">spiritus vadens</quote>,
            scilicet in peccatum, <quote xml:id="ta-l4d46q1-Qd1e589">et non rediens</quote>, per seipsum; sicut si aliquis se in
            foveam projiceret, unde exire non posset nisi adjutus; posset dici quod in aeternum ibi
            manere voluerit quantumcumque aliud cogitaret. Vel potest dici et melius, quod ex hoc
            ipso quod mortaliter peccat, finem suum in creatura constituit; et quia ad finem vitae
            tota vita ordinatur, ideo ex hoc ipso totam vitam suam ordinat ad illud peccatum, et
            vellet perpetuo in peccato permanere, si hoc sibi esset impune; et hoc est quod
            Gregorius dicit, 34 Moral. super illud Job 41: <quote xml:id="ta-l4d46q1-Qd1e592">aestimabit abyssum quasi
              senescentem: iniqui ideo cum fine deliquerunt, quia cum fine vixerunt. Voluissent
              quippe sine fine vivere, ut sine fine potuissent in iniquitate permanere; nam magis
              appetunt peccare quam vivere</quote>. Potest et alia ratio assignari quare poena
            peccati mortalis sit aeterna, quia per eam contra Deum, qui est infinitus, peccatur;
            unde cum non possit esse poena infinita per intensionem, quia creatura non est capax
            alicujus qualitatis infinitae, requiritur quod sit saltem duratione infinita. Est et
            quarta ratio ad hoc idem: quia culpa manet in aeternum, cum culpa non possit remitti
            sine gratia, quam homo non potest post mortem acquirere: nec debet poena cessare quamdiu
            culpa manet.</p>
          <p xml:id="ta-l4d46q1-d1e596">Ad primum ergo dicendum, quod sicut jam dictum est, poena non debet adaequari culpae
            secundum quantitatem durationis, ut videtur etiam secundum leges humanas accidere. Vel
            dicendum sicut Gregorius solvit, quod quamvis culpa sit actu temporalis, tamen voluntate
            est aeterna, ut jam expositum est.</p>
          <p xml:id="ta-l4d46q1-d1e599">Ad secundum dicendum, quod quantitati peccati respondet quantitas poenae secundum
            intensionem; et ideo peccatorum mortalium inaequalium erunt poenae inaequales
            intensione, aequales autem duratione.</p>
          <p xml:id="ta-l4d46q1-d1e602">Ad tertium dicendum, quod poenae quae infliguntur his qui a civitatis societate non
            penitus ejiciuntur, sunt ad correctionem eorum ordinatae; sed illae poenae per quas
            aliqui totaliter a societate civitatis exterminantur, non sunt ad correctionem eorum;
            possunt tamen esse ad correctionem, et tranquillitatem aliorum qui in civitate remanet;
            et ita damnatio aeterna impiorum est ad correctionem eorum qui nunc sunt in Ecclesia:
            non enim poenae sunt solum ad correctionem quando infliguntur, sed etiam quando
            determinantur.</p>
          <p xml:id="ta-l4d46q1-d1e605">Ad quartum dicendum, quod impiorum poenae in perpetuum duraturae non erunt omnino ad
            nihilum utiles: sunt enim utiles ad duo. Primo ad hoc quod in eis divina justitia
            conservatur, quae est Deo accepta propter seipsam; unde Gregorius 4 Dial.:
              <quote xml:id="ta-l4d46q1-Qd1e607">omnipotens Deus, quia pius est, miserorum cruciatu non pascitur: quia autem
              justus est, ab iniquorum ultione in perpetuum non sedatur</quote>. Secundo ad hoc sunt
            utiles ut de his electi gaudeant, dum in his Dei justitiam contemplantur, et cum hoc se
            evasisse cognoscunt; unde Psalm. 57, 2: <quote xml:id="ta-l4d46q1-Qd1e610">laetabitur justus, cum viderit
              vindictam</quote>; et Isai. ult., 2: <quote xml:id="ta-l4d46q1-Qd1e613">erunt</quote>, scilicet impii,
              <quote xml:id="ta-l4d46q1-Qd1e616">usque ad satietatem visionis</quote>, scilicet sanctis, ut Glossa dicit. Et hoc
            est quod Gregorius dicit in 4 Dialog.: <quote xml:id="ta-l4d46q1-Qd1e619">iniqui omnes aeterno supplicio deputati,
              sua quidem iniquitate puniuntur; tamen ad aliquid ardebunt, scilicet ut justi omnes et
              in Deo videant gaudia quae percipiunt, et in illis percipiant supplicia quae
              evaserunt, quatenus tanto magis in aeternum divinae gratiae se debitores esse
              cognoscant, quanto in aeternum mala puniri conspiciunt, quae ejus adjutorio
              vicerunt</quote>.</p>
          <p xml:id="ta-l4d46q1-d1e623">Ad quintum dicendum, quod quamvis poena per accidens respondeat animae, tamen per se
            respondet animae culpa infectae; et quia culpa in perpetuum ibi manebit, ideo etiam
            poena erit perpetua.</p>
          <p xml:id="ta-l4d46q1-d1e627">Ad sextum dicendum, quod poena respondet culpae, proprie loquendo, secundum
            inordinationem quae invenitur in ipsa, et non secundum dignitatem ejus in quem peccatur:
            quia sic cuilibet peccato redderetur poena infinita intensione. Quamvis ergo ex hoc quod
            aliquis peccat contra Deum, qui est auctor essendi, mereatur ipsum esse amittere;
            considerata tamen ipsius actus inordinatione, non debetur ei amissio esse, quia
            praesupponitur ad meritum et demeritum: nec per inordinationem peccati esse tollitur vel
            corrumpitur; et ideo non potest esse debita poena alicujus culpae privatio esse.</p>
        </div>
      </div>
    </body>
  </text>
</TEI>