<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber III, Distinctio 31, Quaestio 2</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Liber III, Distinctio 31, Quaestio 2</title>
          <date when="2016-03-13">March 13, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-13">March 13, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="H" n="harv245" xml:base="http://iiif.lib.harvard.edu/manifests/drs:51994085/canvas/">Cambridge, Mass.,
            Harvard University, Houghton Library, MS Lat 245</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#H" n="116vb"/>
      </div>
    </front>
    <body>
      <div xml:id="ta-l3d31q2">
        <head xml:id="ta-l3d31q2-Hd1e97">Quaestio 2</head>
        <head xml:id="ta-l3d31q2-Hd1e100" type="question-title">De evacuatione caritatis per gloriam</head>
        <div xml:id="ta-l3d31q2-Dd1e103">
          <head xml:id="ta-l3d31q2-Hd1e105">Prooemium</head>
          <p xml:id="ta-l3d31q2-d1e108">Deinde quaeritur de evacuatione caritatis per gloriam; et circa hoc quaeruntur quatuor:
            1 utrum fides et spes evacuentur gloria adveniente; 2 utrum caritas; 3 utrum ordo
            caritatis; 4 utrum scientia.</p>
        </div>
        <div xml:id="ta-l3d31q2-Dd1e112" type="articulus">
          <head xml:id="ta-l3d31q2-Hd1e114">Articulus 1</head>

          <head xml:id="ta-l3d31q2-Hd1e117" type="question-title">Utrum fides evacuetur in patria</head>
          <div xml:id="ta-l3d31q2-Dd1e120">
            <head xml:id="ta-l3d31q2-Hd1e122">Quaestiuncula 1</head>
            <p xml:id="ta-l3d31q2-d1e125">Ad primum sic proceditur. Videtur quod fides non evacuetur. Fides enim est
              fundamentum spiritualis aedificii. Sed fundamentum immobile manet, quidquid
              superaedificetur. Ergo fides non evacuatur adveniente gloria.</p>
            <p xml:id="ta-l3d31q2-d1e128">Praeterea, nihil expellitur nisi a suo contrario. Sed gloria non est contraria fidei.
              Ergo adveniente gloria non evacuatur fides.</p>
            <p xml:id="ta-l3d31q2-d1e131">Praeterea, perfectum et imperfectum circa ea quae sunt diversa specie, bene se
              compatiuntur in eodem, sicut quod homo habeat perfectam geometriam, et imperfectam
              grammaticam. Sed visio gloriae et fides sunt alterius speciei. Ergo visio gloriae non
              expellit fidem.</p>
            <p xml:id="ta-l3d31q2-d1e134">Praeterea, opinio et scientia habent se sicut cognitio perfecta et imperfecta; et
              similiter cognitio matutina et vespertina in Angelis. Sed in hominibus manent simul
              scientia et opinio; et in Angelis simul cognitio matutina et vespertina. Ergo fides
              manet cum visione patriae.</p>
            <p xml:id="ta-l3d31q2-d1e138">Sed contra est quod apostolus dicit 1 Corinth. 13.</p>
            <p xml:id="ta-l3d31q2-d1e141">Praeterea, fides est non apparentium. Sed in patria nihil erit non apparens eorum
              quorum est fides. Ergo ibi fides non erit.</p>
          </div>
          <div xml:id="ta-l3d31q2-Dd1e145">
            <head xml:id="ta-l3d31q2-Hd1e147">Quaestiuncula 2</head>
            <p xml:id="ta-l3d31q2-d1e150">Ulterius. Videtur quod nec spes evacuetur. Quia sicut se habet spes ad bona, ita se
              habet timor ad mala. Sed in damnatis semper manebit timor servilis. Ergo et similiter
              in beatis manebit spes.</p>
            <p xml:id="ta-l3d31q2-d1e153">Praeterea, Eccli. 24, 29: <quote xml:id="ta-l3d31q2-Qd1e155" source="http://scta.info/resource/sir24_29@1-5">qui edunt me adhuc esurient</quote>; et loquitur de
              fruitione divinae sapientiae quae erit in patria. Sed esuriens expectat aliquid in
              futurum. Ergo sancti expectabunt aliquid in futurum etiam de praemio substantiali.</p>
            <p xml:id="ta-l3d31q2-d1e159">Praeterea, in fide quae evacuatur, invenitur aliquid commune fidei et gloriae,
              scilicet visio. Sed non invenitur aliquid in spe quod possit in patria esse: quia id
              quod est substantia spei, est expectatio, quae non manebit in patria. Ergo videtur
              quod non evacuetur spes.</p>
            <p xml:id="ta-l3d31q2-d1e162">Sed contra, Rom. 8, 24: <quote xml:id="ta-l3d31q2-Qd1e164" source="http://scta.info/resource/rom8_24">quod videt quis quid sperat?</quote> Sed sancti
              videbunt in patria quidquid expectaverunt. Ergo spes in eis non erit.</p>
            <p xml:id="ta-l3d31q2-d1e169">Praeterea, spes est expectatio beatitudinis futurae. Sed beatitudo in patria jam non
              erit futura. Ergo neque spes erit ibi.</p>
          </div>
          <div xml:id="ta-l3d31q2-Dd1e173">
            <head xml:id="ta-l3d31q2-Hd1e175">Quaestiuncula 3</head>
            <p xml:id="ta-l3d31q2-d1e178">Ulterius. Videtur quod aliquid de substantia habitus fidei et spei remanebit idem
              numero. Quia in omni mutatione oportet esse aliquid commune utrique terminorum. Sed
              fides et spes mutantur in bona gloriae. Ergo oportet quod aliquid de substantia
              habitus fidei et spei maneat idem numero.</p>
            <p xml:id="ta-l3d31q2-d1e181">Praeterea, sicut caritas adveniens opponitur fidei informi non secundum substantiam
              fidei, sed secundum informitatem; ita gloria adveniens opponitur fidei non secundum
              substantiam visionis, sed secundum imperfectionem tantum. Sed caritas adveniens tollit
              informitatem et remanet idem habitus numero fidei quantum ad substantiam, ut supra
              dictum est, dist. 23, quaest. 3, art. 4, quaestiunc. 1. Ergo et similiter gloria
              adveniens tollit tantum imperfectionem, et dimittit eamdem substantiam habitus
              numero.</p>
            <p xml:id="ta-l3d31q2-d1e184">Praeterea, quando scientia imperfecta crescit in perfectam, non tollitur substantia
              scientiae: similiter nec substantia corporis, quando ex puero fit vir; sed manet idem
              homo. Sed apostolus evacuationem fidei comparat perfectioni scientiae et aetatis. Ergo
              substantia fidei manet eadem numero.</p>
            <p xml:id="ta-l3d31q2-d1e187">Sed contra, formae quando destruuntur, sicut ex nihilo totaliter sunt, ita totaliter
              in nihilum tendunt. Sed fides et spes cum sint habitus, formae quaedam sunt. Ergo cum
              adveniente gloria destruantur, ut dicit apostolus, videtur quod nihil ipsarum maneat
              secundum numerum idem.</p>
            <p xml:id="ta-l3d31q2-d1e191">Praeterea, impossibile est quod aliquid sit idem numero quod non sit idem specie,
              sicut dicit philosophus de fide et opinione in 4 Topicor. Sed visio patriae et fides
              differunt specie multo plus quam fides et opinio. Ergo visio fidei et patriae non est
              idem numero.</p>
          </div>
          <div xml:id="ta-l3d31q2-Dd1e196">
            <head xml:id="ta-l3d31q2-Hd1e198">Quaestiuncula 1</head>
            <p xml:id="ta-l3d31q2-d1e201">Respondeo dicendum ad primam quaestionem, quod in fide est cognitio quaedam et modus
              cognoscendi, quia cognoscit in speculo et in aenigmate; modus autem imperfectionis
              est, et obscuritatem importat. Unde cum gloria adveniens omnem imperfectionem et
              obscuritatem tollat, tollet quidem modum fidei quantum ad modum cognoscendi, sed
              remanebit cognitio eorum quorum est fides, non quidem jam aenigmatica, sed clara.</p>
            <p xml:id="ta-l3d31q2-d1e204">Ad primum ergo dicendum, quod quantum ad id quod habet de cognitione, fides est
              fundamentum, non quantum ad id quod habet de aenigmate; unde quantum ad id quod est
              fundamentum, manebit.</p>
            <p xml:id="ta-l3d31q2-d1e207">Ad secundum dicendum, quod quamvis gloriae visio non sit contraria fidei quantum ad
              id quod habet de cognitione, est tamen sibi contraria quantum ad id quod habet de
              aenigmate; et ex hac parte eam expellit.</p>
            <p xml:id="ta-l3d31q2-d1e210">Ad tertium dicendum, quod perfectio et imperfectio cognitionis circa diversa bene se
              compatiuntur, sed non circa idem; et ideo aliquis potest habere simul imperfectam
              cognitionem de his quae pertinent ad unum, et perfectam de his quae pertinent ad
              aliud. Sed non est simile in proposito; quia fides et visio gloriae est de eodem.</p>
            <p xml:id="ta-l3d31q2-d1e214">Ad quartum dicendum, quod opinio et scientia, quamvis sint de eodem, non tamen
              secundum idem medium, sed secundum diversa; et ideo possunt esse simul; sed fides et
              visio patriae sunt de eodem, et secundum idem medium: quia fides assentit veritati
              primae propter se, et similiter visio gloriae; et ideo perfectio unius non patitur
              imperfectionem alterius. Cognitio autem matutina et vespertina quamvis sint de eodem
              secundum rem, non tamen sunt de eodem secundum idem esse; quia cognitio matutina est
              de re secundum quod habet esse in verbo; cognitio autem vespertina de re secundum quod
              habet esse in propria natura; et ideo non est simile.</p>
          </div>
          <div xml:id="ta-l3d31q2-Dd1e218">
            <head xml:id="ta-l3d31q2-Hd1e220">Quaestiuncula 2</head>
            <p xml:id="ta-l3d31q2-d1e223">Ad secundam quaestionem dicendum, quod de habitibus oportet ex actibus judicium
              sumere. Est autem duplex actus; scilicet actus qui est actus imperfecti inquantum
              hujusmodi, sicut motus; et actus qui est actus perfecti inquantum hujusmodi, sicut
              operatio consequens formam. Contingit autem quandoque quod actus perfecti inveniantur
              in imperfecto secundum quod jam participat aliquid de perfectione, sicut aliquid de
              actu albi est in pallido. Quando ergo imperfectum ad perfectionem venit, actus qui est
              ejus inquantum habet aliquid de perfectione in quam tendebat, manet quantum ad id quod
              est substantia actus, sed tollitur quantum ad id quod erat de imperfectione actus;
              sicut loquela balbutientis pueri tollitur, quando venit ad perfectam aetatem, quantum
              ad id quod imperfectionis erat in ipso; manet autem quidquid erat de perfectione et de
              substantia loquelae. Sed motus qui est actus imperfecti, quando pervenitur ad terminum
              motus, non manet quantum ad aliquid substantiae actus, sed quantum ad radicem,
              secundum quam motus inerat, quae erat proportio quaedam et ordo imperfecti ad
              perfectionem. Cognitio autem, inquantum hujusmodi, importat actum perfecti; et ideo
              cognitio quae habetur in statu imperfectionis, manet quantum ad id quod cognitionis
              est, imperfectione sublata. Spes autem inquantum tendit in arduum quod est nondum
              habitum, et futurum expectatum, est sicut actus imperfecti, cum sit quasi quidam
              motus; et ideo cum ad perfectum venerit, non manet id quod expectationis aut spei est;
              sed hoc tantum in quo haec expectatio radicabatur, scilicet ordo et proportio ipsius
              hominis ad illa jam habita, quorum, dum non habebantur, erat spes; et ideo non ponitur
              aliquid speciale succedens spei, sed tentio sive comprehensio beatitudinis, quae dicit
              ordinem hominis ad Deum jam habitum, cujus non habiti erat spes; unde ordo iste
              communis est utrobique; et quantum ad hunc ordinem spes manet, sed quantum ad naturam
              actus sui transit.</p>
            <p xml:id="ta-l3d31q2-d1e226">Ad primum igitur dicendum, quod illi qui erunt in poenis, cum sint remoti a
              participatione aeternitatis, erunt semper in motu et successione; et propter hoc
              poterit esse timor futuri mali. Sed illi qui erunt in patria, erunt maxime quantum ad
              praemium substantiale in participatione aeternitatis; et ideo secundum hoc non erit in
              eis aliquid de praemio futuri, sed totum simul habent; unde non remanet in eis
              spes.</p>
            <p xml:id="ta-l3d31q2-d1e229">Ad secundum dicendum, quod illa fames non importat expectationem futuri, sed aufert
              fastidium jam habiti. Unde respectu praemii substantialis non erit ibi expectatio, sed
              fruitio plena: sed respectu aliquorum accidentalium, vel etiam stolae corporis,
              poterit ibi esse expectatio, sed non spes, ut supra, 26 dist., quaest. 2, art. 1,
              quaestiunc. 2, dictum est.</p>
            <p xml:id="ta-l3d31q2-d1e232">Ad tertium dicendum, quod etiam in spe invenitur aliquid quod manet in patria,
              scilicet ordo et proportio ad expectatum bonum. Sed iste ordo erit perfectus in
              patria, in via autem imperfectus propter absentiam ejus ad quod est.</p>
          </div>
          <div xml:id="ta-l3d31q2-Dd1e236">
            <head xml:id="ta-l3d31q2-Hd1e238">Quaestiuncula 3</head>
            <p xml:id="ta-l3d31q2-d1e241">Ad tertiam quaestionem dicendum, quod ablatio alicujus quod est de substantia rei,
              inducit corruptionem rei illius; non autem sublatio alicujus quod se habet
              accidentaliter ad rem illam. Imperfectio autem illa quam tollit gloria a fide, est
              substantia fidei, et ad speciem ejus pertinens: quod patet ex hoc quod accipitur
              secundum rationem objecti, a quo fides speciem recipit. Obscuritas enim, quam aenigma
              importat, ad genus cognitionis pertinet. Et ideo oportet quod, remota ista
              imperfectione, substantia et species fidei destruantur, sicut si ab asino removeatur
              sua irrationabilitas. Quia autem fides forma quaedam est accidentalis simplex, non
              composita ex materia et forma; ideo ipsa destructa non remanet aliquid fidei idem
              numero, sed idem genere; sicut patet quod quando ex albo fit nigrum, vel e converso,
              manet id quod coloris est, non idem numero color, sed idem genere; sed manet eadem lux
              numero cum est perfecta et imperfecta; quia illa imperfectio vel perfectio non
              pertinet ad speciem lucis, sed accidentalis est. Et similiter est dicendum de spe, in
              qua etiam quod dictum est, magis apparet.</p>
            <p xml:id="ta-l3d31q2-d1e244">Ad primum ergo dicendum, quod commune quod manet in mutatione, idem numero est
              subjectum, sed idem genere manet in natura generis; et ita in hac transmutatione manet
              eadem numero anima; sed visio vel cognitio idem genere.</p>
            <p xml:id="ta-l3d31q2-d1e247">Ad secundum dicendum, quod informitas illa non est de pertinentibus ad speciem fidei,
              sicut imperfectio aenigmatica; et ideo non est simile.</p>
            <p xml:id="ta-l3d31q2-d1e250">Et similiter dicendum ad tertium.</p>
          </div>
        </div>
        <div xml:id="ta-l3d31q2-Dd1e255" type="articulus">
          <head xml:id="ta-l3d31q2-Hd1e257">Articulus 2</head>

          <head xml:id="ta-l3d31q2-Hd1e260" type="question-title">Utrum caritas viae evacuetur in patria</head>

          <p xml:id="ta-l3d31q2-d1e263">Ad secundum sic proceditur. Videtur quod caritas viae evacuetur. 1 Corinth. 13, 10:
              <quote xml:id="ta-l3d31q2-Qd1e265" source="http://scta.info/resource/Icor13_10@1-11">cum venerit quod perfectum est, evacuabitur quod ex parte est</quote>. Sed
            caritas est ex parte: quia illud praeceptum: <quote xml:id="ta-l3d31q2-Qd1e268">diliges dominum Deum tuum ex toto
              corde tuo</quote>, non totaliter impletur in via, ut supra dictum est, dist. 23,
            quaest. 3, art. 4. Ergo caritas evacuabitur.</p>
          <p xml:id="ta-l3d31q2-d1e272">Praeterea, destructa causa destruitur effectus. Sed fides generat caritatem, sicut
            dicitur Matth. 1, in Glossa. Cum ergo fides evacuetur, et caritas evacuabitur.</p>
          <p xml:id="ta-l3d31q2-d1e275">Praeterea, sicut fides est aenigmatica, ita et caritas; quia caritas movet affectum in
            id quod non per speciem videtur. Sed fides quae est aenigmatica, evacuabitur. Ergo et
            caritas.</p>
          <p xml:id="ta-l3d31q2-d1e279">Praeterea, motus cessat cum perventum fuerit ad terminum. Sed caritas est quidam motus
            mentis in Deum. Ergo cum ad terminum pervenietur, caritas cessabit.</p>
          <p xml:id="ta-l3d31q2-d1e282">Praeterea, ea quae sunt unius rationis, unum in alterum potest proficere, si differant
            secundum perfectum et imperfectum. Sed caritas viae quamvis possit crescere, nunquam
            tamen potest pervenire ad modum caritatis patriae. Ergo caritas viae et patriae non sunt
            unius speciei; et ita videtur quod caritas evacuetur.</p>
          <p xml:id="ta-l3d31q2-d1e285">Sed contra, 1 Corinth. 13, 8: <quote xml:id="ta-l3d31q2-Qd1e287" source="http://scta.info/resource/Icor13_8@1-3">caritas nunquam excidit</quote>.</p>
          <p xml:id="ta-l3d31q2-d1e291">Praeterea, praesentia amati non tollit amorem, sed auget. Caritas autem est amor Dei.
            Ergo quando Deum praesentem videbimus, non tolletur caritas, sed magis augebitur.</p>
          <p xml:id="ta-l3d31q2-d1e294">Respondeo dicendum, quod amor secundum rationem suae speciei non importat aliquid
            imperfectionis, sed magis perfectionem, inquantum importat terminationem affectus, et
            quamdam informationem in re amata; unde gloria adveniens nihil de his quae ad speciem
            caritatis pertinent, tollet; et ideo caritas non destruetur.</p>
          <p xml:id="ta-l3d31q2-d1e297">Ad primum ergo dicendum, quod illa imperfectio est accidentalis caritati; et ideo ea
            remota, nihilominus caritas eadem numero remanebit.</p>
          <p xml:id="ta-l3d31q2-d1e301">Ad secundum dicendum, quod fides est causa caritatis ratione cognitionis; cognitio
            autem manebit, ut dictum est, art. praeced. quaestiunc. 2.</p>
          <p xml:id="ta-l3d31q2-d1e304">Ad tertium dicendum, quod aenigma est essentiale fidei, quia pertinet ad rationem
            proprii objecti; sed est accidentale caritati; et ideo non est similis ratio.</p>
          <p xml:id="ta-l3d31q2-d1e307">Ad quartum dicendum, quod amare non dicit motum qui sit actus imperfecti, sed qui est
            actus perfecti, sicut sentire et intelligere, ut dicit philosophus in 3 de anima; et
            ideo ratio non sequitur.</p>
          <p xml:id="ta-l3d31q2-d1e310">Ad quintum dicendum, quod hoc quod caritas viae manens in via, non potest pervenire ad
            perfectionem caritatis patriae, est propter statum viatoris, et non quantum ad id quod
            est de ratione caritatis, inquantum viator non possidet perfecte quod amat.</p>
        </div>
        <div xml:id="ta-l3d31q2-Dd1e315" type="articulus">
          <head xml:id="ta-l3d31q2-Hd1e317">Articulus 3</head>

          <head xml:id="ta-l3d31q2-Hd1e320" type="question-title">Utrum ordo dilectionis, qui modo est, fuerit in Christo, vel in
            sanctis qui sunt in patria</head>
          <div xml:id="ta-l3d31q2-Dd1e323">
            <head xml:id="ta-l3d31q2-Hd1e325">Quaestiuncula 1</head>
            <p xml:id="ta-l3d31q2-d1e328">Ad tertium sic proceditur. Videtur quod ordo dilectionis qui modo est, non fuerit in
              Christo, nec in sanctis qui sunt in patria, quantum ad dilectionem inimicorum. Quia
              inimici sanctorum, ad minus post diem judicii non erunt nisi Daemones et damnati. Sed
              ad illos non est habenda caritas, ut supra, dist. 28, art. 5, dictum est. Ergo non
              diligent inimicos.</p>
            <p xml:id="ta-l3d31q2-d1e331">Praeterea, in eis erit summa conformitas voluntatum ad Deum. Sed Deus inimicos
              sanctorum non diligit, sed odit. Ergo nec Christus et beati suos inimicos
              diligent.</p>
            <p xml:id="ta-l3d31q2-d1e334">Praeterea, quicumque diligit aliquem ex caritate, vult ei bonum vitae aeternae. Sed
              hoc Christus non voluit inimicis, nec beati: quia si vellent, etiam fieret. Ergo non
              diligunt inimicos ex caritate.</p>
            <p xml:id="ta-l3d31q2-d1e337">Sed contra, diligere inimicum ad perfectionem caritatis pertinet. Sed in Christo et
              in beatis est perfectissima et amplissima caritas. Ergo ipsi inimicos diligunt.</p>
            <p xml:id="ta-l3d31q2-d1e341">Praeterea, Christus ex caritate dilexit illos pro quibus mortuus est; Joan. 15, 13:
                <quote xml:id="ta-l3d31q2-Qd1e343" source="http://scta.info/resource/io15_13@1-13">majorem hac dilectionem nemo habet ut animam suam ponat quis pro amicis
                suis</quote>. Sed mortuus est pro inimicis; Rom. 5. Ergo dilexit inimicos; et eadem
              ratione beati.</p>
          </div>
          <div xml:id="ta-l3d31q2-Dd1e348">
            <head xml:id="ta-l3d31q2-Hd1e350">Quaestiuncula 2</head>
            <p xml:id="ta-l3d31q2-d1e353">Ulterius. Videtur quod in eis non sit ordo caritatis quantum ad se et proximum, et
              propinquos et extraneos. Augustinus in libro de vera religione: <quote xml:id="ta-l3d31q2-Qd1e355">perfecta
                justitia est, ut plus potiora bona, et minus minora diligamus</quote>. Sed in patria
              erit perfecta caritas. Ergo proximum meliorem se plus diliget aliquis quam seipsum, et
              similiter extraneum quam propinquum secundum carnem.</p>
            <p xml:id="ta-l3d31q2-d1e359">Praeterea, in patria erit perfecta conformitas humanae voluntatis ad Deum. Sed Deus
              plus diligit meliorem. Ergo et quilibet plus diliget meliorem quam seipsum.</p>
            <p xml:id="ta-l3d31q2-d1e362">Praeterea, ille plus diligitur cui majus bonum optatur. Sed quilibet homo vult majus
              bonum meliori se quam sibi in patria: quia unicuique vult bonum quod habet, nec
              appetit alicui quod non habet: quia sic desiderium non esset quietatum. Ergo plus
              diligit meliorem se quam seipsum.</p>
            <p xml:id="ta-l3d31q2-d1e365">Sed contra, gloria perficit naturam. Sed ordo iste est a natura hominis progrediens,
              ut homo se plus altero diligat. Ergo et gloria hunc ordinem non aufert.</p>
            <p xml:id="ta-l3d31q2-d1e369">Praeterea, si aliquis salutem suam negligeret pro salute alterius, peccaret. Sed in
              patria non erit aliquid inordinatum. Ergo homo ibi semper plus diliget salutem suam
              quam alterius; et ita plus amabit se quam alterum.</p>
          </div>
          <div xml:id="ta-l3d31q2-Dd1e373">
            <head xml:id="ta-l3d31q2-Hd1e375">Quaestiuncula 3</head>
            <p xml:id="ta-l3d31q2-d1e378">Ulterius. Quaeritur quem Christus plus dilexerit, Petrum vel Joannem; et videtur quod
              Joannem. Joan. ultim. 20: <quote xml:id="ta-l3d31q2-Qd1e380">vidit illum discipulum quem diligebat Jesus,
                sequentem</quote>. Hoc autem non dicitur quia illum tantum diligeret. Ergo propter
              eminentiam dilectionis ad ipsum.</p>
            <p xml:id="ta-l3d31q2-d1e384">Praeterea, dilectio in qua affectus effectui, vel signis dilectionis non respondet,
              est dilectio simulationis. Cum ergo Christus majorem familiaritatem Joanni exhibuerit
              quam Petro, et ejus dilectio nullo modo fuerit simulata; videtur quod Joannem plus
              Petro dilexerit.</p>
            <p xml:id="ta-l3d31q2-d1e387">Sed contra, Proverb. 8, 17: <quote xml:id="ta-l3d31q2-Qd1e389" source="http://scta.info/resource/prov8_17@1-4">ego diligentes me diligo</quote>. Sed plus dilexit
              Petrus, ut patet Joan. ultim. Ergo et plus diligebatur.</p>
          </div>
          <div xml:id="ta-l3d31q2-Dd1e395">
            <head xml:id="ta-l3d31q2-Hd1e397">Quaestiuncula 1</head>
            <p xml:id="ta-l3d31q2-d1e400">Respondeo dicendum ad primam quaestionem, quod inimici Christi possunt accipi
              dupliciter; vel quantum ad finalem exitum, sicut damnati, vel in actu, vel in
              praevisione divina; vel quantum ad praesentem statum tantum, sicut Paulus tunc erat.
              Quantum ergo ad primos inimicos est eadem ratio dilectionis in Christo quae in nobis
              ad illos quos scimus damnatos; quia naturam ipsorum diligimus, et considerata natura
              tantum eis vitam aeternam vellemus; sed considerata justitia divina et eorum meritis,
              eis hoc non volumus, quia justitiam divinam plus diligimus quam eorum naturam. Et
              prima voluntas est voluntas antecedens, secunda est voluntas consequens; et ita
              Christus diligebat inimicos qui erant damnati vel damnandi, volens eis bonum voluntate
              antecedente, quae non semper impletur, sed non consequente, sicut nec Deus. Et eadem
              ratio est de aliis beatis quantum ad illos qui actu sunt damnati. Sed de damnandis
              forte nesciunt de omnibus qui sunt. Sed quantum ad alios inimicos, secundum praesentem
              statum tantum diligebat, et ad eos bona operabatur, quia pro eis mortem subiit.</p>
            <p xml:id="ta-l3d31q2-d1e403">Et per hoc patet responsio ad objecta.</p>
          </div>
          <div xml:id="ta-l3d31q2-Dd1e407">
            <head xml:id="ta-l3d31q2-Hd1e409">Quaestiuncula 2</head>
            <p xml:id="ta-l3d31q2-d1e412">Ad secundam quaestionem dicendum, quod circa hoc est duplex opinio. Quidam dicunt,
              quod in patria erit <quote xml:id="ta-l3d31q2-Qd1e414">Deus omnia in omnibus</quote>, et mens tota in Deo
              quiescens, totam rationem dilectionis habebit in Deum; et ideo Deum super omnia
              diliget, et alios tanto plus quanto erunt Deo proximiores, etiam alios plus quam se,
              si sunt meliores. Sed illud non videtur rationabiliter dictum: quia unusquisque tantum
              amabit Deo frui, quantum diliget Deum; unde cum Deum super omnia diliget, super omnia
              volet Deo frui; et ideo frui Deo plus optabit sibi quam alii. Unde videtur quod magis
              se quam alium diliget. Praeterea, affectus dilectionis non quiescit in aliquo, nisi in
              proprio objecto. Sicut autem proprium objectum amoris est bonum, ita proprium
              subjectum amoris istius hominis est bonum istius; unde et Deum summe diliget,
              inquantum est summum bonum suum. Unde non oportet quod tanto aliquem plus diligat
              quanto est simpliciter Deo proximior, sed quanto est Deo proximior, inquantum est
              bonum suum; et ideo videtur probabilius quod alii dicunt, quod quilibet ibi plus
              diliget se quam proximum. Sed de comparatione propinquorum ad extraneos credo quod
              simpliciter loquendo, plus unusquisque diliget extraneum meliorem quam consanguineum
              minus bonum: quia plus attenditur ordo dilectionis quantum ad proximitatem ad Deum
              quam quantum ad proximitatem ad seipsum, quamvis utrumque oportet quod attendatur.
              Unde de aequaliter bonis plus diligit proximiorem, sed de inaequalibus diligit
              meliorem.</p>
            <p xml:id="ta-l3d31q2-d1e418">Ad primum ergo dicendum, quod intelligendum est quod plus diligit magis bona quae
              etiam sibi sunt magis bona, sicut bona spiritualia quam corporalia.</p>
            <p xml:id="ta-l3d31q2-d1e421">Ad secundum dicendum, quod in hoc ipso voluntas nostra voluntati divinae
              conformabitur quod sequetur motum naturaliter sibi impositum a Deo.</p>
            <p xml:id="ta-l3d31q2-d1e424">Ad tertium dicendum, quod voluntate consequente vult majus bonum alteri quam sibi,
              sibi autem intensius; sed voluntate antecedente vult sibi majus. Sed hoc non impedit
              quietem desiderii: quia haec voluntas non est voluntas simpliciter, sed conditionata,
              vel velleitas quaedam, ut quidam dicunt.</p>
          </div>
          <div xml:id="ta-l3d31q2-Dd1e428">
            <head xml:id="ta-l3d31q2-Hd1e430">Quaestiuncula 3</head>
            <p xml:id="ta-l3d31q2-d1e433">Ad tertiam quaestionem dicendum, quod, sicut dicitur, Petrus plus dilexit Christum
              dilectione quae ab ipso in membra diffunditur; sed Joannes plus dilexit dilectione
              quae in Christo sistit; et ideo Petro dominus commisit curam membrorum; Joanni autem
              curam matris, quae ad personam ejus specialius spectabat. Unde et Petrus a Christo
              plus diligebatur quantum ad affectum interiorem, quia donum majoris caritatis erat ei
              tunc collatum. Sed Joannes magis diligebatur quantum ad signa exterioris
              familiaritatis; et hoc propter quatuor causas. Primo, quia per Joannem significatur
              vita contemplativa quae familiariorem habet Deum, quamvis activa sit fructuosior, quae
              significatur in Petro. Secundo propter aetatem, quia juvenis erat. Tertio propter
              castitatem. Quarto propter ingenitam mansuetudinem.</p>
            <p xml:id="ta-l3d31q2-d1e436">Et per hoc patet solutio ad objecta: quia uterque plus diligebat, et quodammodo plus
              diligebatur.</p>
          </div>
        </div>
        <div xml:id="ta-l3d31q2-Dd1e441" type="articulus">
          <head xml:id="ta-l3d31q2-Hd1e443">Articulus 4</head>

          <head xml:id="ta-l3d31q2-Hd1e446" type="question-title">Utrum scientia quam modo habemus, totaliter tolletur</head>

          <p xml:id="ta-l3d31q2-d1e449">Ad quartum sic proceditur. Videtur quod scientia quam modo habemus, totaliter tolletur;
            1 Corinth. 13, 8: <quote xml:id="ta-l3d31q2-Qd1e451" source="http://scta.info/resource/Icor13_8@11-12">scientia destruetur</quote>. Sed accidens quod destruitur,
            totaliter tollitur. Ergo scientia totaliter tolletur.</p>
          <p xml:id="ta-l3d31q2-d1e455">Praeterea, fides est magis spiritualis quam scientia. Sed fides tolletur. Ergo et
            scientia.</p>
          <p xml:id="ta-l3d31q2-d1e458">Praeterea, consideratio scientiae est de delectabilibus maxime. Si ergo scientia hic
            acquisita remanet, aliquis magnus clericus plus habebit de gaudio quam aliqua vetula,
            quae erit majoris caritatis; quod esse videtur impossibile.</p>
          <p xml:id="ta-l3d31q2-d1e462">Praeterea, illi qui sunt in patria, cognoscunt omnia quorum scientiam habuerunt, et
            multo plura et melius, in verbo. Si ergo scientia non est nisi ad cognoscendum, frustra
            in eis praeterita scientia remaneret.</p>
          <p xml:id="ta-l3d31q2-d1e465">Praeterea, habitus ordinatur ad actum. Ergo ubi actus non remanet, neque habitus
            remanere potest, quia frustra remaneret. Sed actus scientiae qui modo est, non remanebit
            in patria: quia consideratio scientiarum est in intelligendo cum phantasmate, non solum
            in accipiendo scientiam, sed etiam in considerando ea quae aliquis jam didicit; unde
            laeso organo imaginationis, impeditur operatio intellectus etiam in aliis quae prius
            sciebat. Ergo nec scientia remanebit.</p>
          <p xml:id="ta-l3d31q2-d1e468">Praeterea, scientiae quam nunc habemus, consideratio est collativa. Sed iste modus
            conferendi non erit in patria: quia tunc sequeretur quod esset ibi studium et
            disputatio, quod est absurdum. Ergo scientia hic acquisita non remanebit in patria.</p>
          <p xml:id="ta-l3d31q2-d1e471">Sed contra, Magister in prima distinctione secundi libri dixit, et philosophi etiam
            plures dicunt, quod anima posita est in corpore, ut scientiis perficiatur. Sed frustra
            poneretur ad hoc, nisi post corpus ei scientia remaneret. Ergo scientia remanebit.</p>
          <p xml:id="ta-l3d31q2-d1e474">Praeterea, constat quod illi qui sunt in Inferno, aliquid cognoscunt esse de his quae
            prius cognoverunt, sicut patet de divite, qui suorum memoriam habebat. Sed eis non
            addetur alia cognitio quam hic habuerunt. Ergo prior scientia in eis remanebit.</p>
          <p xml:id="ta-l3d31q2-d1e477">Praeterea, si scientia destruatur cum corpore, erit bonum temporale; et ita studium
            scientiae computabitur inter sollicitudines rerum temporalium; quod videtur
            absurdum.</p>
          <p xml:id="ta-l3d31q2-d1e481">Respondeo dicendum, quod in scientia quam modo habemus, est tria considerare: scilicet
            habitum, actum, et modum agendi. Modus autem agendi est ut intelligat cum phantasmate:
            quia in statu viae verum est quod dicit philosophus in 3 de anima, quod nequaquam sine
            phantasmate intelligeret anima non solum quantum ad acquirendam scientiam, sed etiam quo
            ad considerationem eorum quae quis jam scit: quia phantasmata se habent ad intellectum
            sicut sensibilia ad sensum. Actus autem scientiae proprius est ut cognoscat
            conclusiones, resolvendo eas ad principia prima per se nota. Habitus autem est quaedam
            qualitas hominem habilitans ad hunc actum. Modus autem intelligendi praedictus accidit
            humanae animae ex duobus. Uno modo ex hoc quod anima humana est ultima secundum naturae
            ordinem in gradibus intellectus; unde se habet intellectus ejus possibilis ad omnia
            intelligibilia, sicut se habet materia prima ad omnes formas sensibiles; et propter hoc
            non potest in actum exire prius quam recipiat rerum species, quod fit per sensum et
            imaginationem. Alio modo ex hoc quod est forma corporis; unde oportet quod operatio ejus
            sit operatio totius hominis; et ideo communicat ibi corpus non sicut instrumentum per
            quod operetur, sed sicut repraesentans objectum, scilicet phantasma; et inde contingit
            quod anima non potest intelligere sine phantasmate etiam ea quae prius novit. In anima
            ergo separata a corpore remanebit natura animae, sed non remanebit unio ad corpus in
            actu; et ideo ea considerata in natura sua tantum, non indigebit phantasmatibus quantum
            ad considerationem eorum quae prius scivit, sed solum quantum ad considerationem eorum
            quae de novo debet scire; et ideo ea quae prius scivit, poterit considerare non quidem
            utendo phantasmate, sed ex habitu scientiae prius habito. Ea vero quae ante nescivit,
            non poterit scire, nisi quatenus ex his quae scit, elici possunt, vel inquantum aliae
            species ei divinitus infunduntur. Dicere enim, quod secundum id quod modo anima habet in
            natura sua, non possit intelligere sine corpore aliquo modo, est valde familiare illis
            qui ponunt animam cum corpore deficere: quia, ut dicitur in 1 de anima, si nulla
            operationum quas habet, potest esse sine corpore, nec ipsa sine corpore esse posset, cum
            operatio naturalis consequatur naturam. In actu autem scientiae praedicta duo
            considerantur; scilicet motus inquisitionis et rationis discurrentis; et terminus,
            scilicet certitudo, quae habetur de conclusionibus, secundum quod jam sunt reductae in
            prima principia. Motus autem ille imperfectionis est quantum ad necessitatem
            discurrendi, ut causetur certitudo; et ideo in beatis non remanebit actus scientiae
            quantum ad necessitatem motus, sed quantum ad certitudinem tantum. Et ideo videtur
            dicendum, secundum quod quidam dicunt, quod in patria, quantum ad animas separatas, erit
            alius modus intelligendi, quia sine phantasmate considerabunt; sed post resurrectionem
            poterit esse uterque modus, inquantum anima non subjacebit corpori, sed ex toto ei
            dominabitur. Actus autem mutabitur, quia remanebit quantum ad terminum, sed non quantum
            ad discursum in sanctis. In damnatis autem non est remotum quin etiam collationis
            necessitas remaneat; et ideo remanet habitus scientiae quantum ad substantiam. Dicere
            enim, quod habitus remaneat, et actus nullo modo, videtur absurdum: quia habitus nihil
            est aliud quam habilitas ad actum.</p>
          <p xml:id="ta-l3d31q2-d1e484">Ad primum ergo dicendum, quod destruetur scientia quantum ad modum, et quantum ad actum
            mutabitur; sed quantum ad habitum remanebit, ut dictum est.</p>
          <p xml:id="ta-l3d31q2-d1e487">Ad secundum dicendum, quod modus imperfectionis est essentialis fidei, et de ratione
            ejus; sed modus cognoscendi per phantasmata non est de ratione scientiae, sed accidit ei
            ex conditione subjecti.</p>
          <p xml:id="ta-l3d31q2-d1e490">Ad tertium dicendum, quod non est inconveniens quod ille qui habet minorem caritatem,
            habeat plus de gaudio quantum ad aliquem actum; cum tamen habeat minus gaudium de Deo,
            quod est praemium essentiale.</p>
          <p xml:id="ta-l3d31q2-d1e493">Ad quartum dicendum, quod cognoscere aliquid pluribus modis non est frustra; sicut
            etiam Christus habuit scientiam naturalem eorum quae in verbo cognoscebat.</p>
          <p xml:id="ta-l3d31q2-d1e496">Ad quintum dicendum, quod ille modus cognoscendi accidit scientiae ex statu ejus in quo
            est: non enim phantasma est objectum propinquum et proprium intellectus, cum sit
            intelligibile in potentia, non in actu; sed species intellecta est per se objectum
            ejus.</p>
          <p xml:id="ta-l3d31q2-d1e500">Ad sextum dicendum, quod non erit actus scientiae quantum ad discursum, sed quantum ad
            terminum certitudinis. Et praeterea non oporteret ibi esse studium vel disputationem
            quantum ad bonos, quia omnium illorum quae considerare vellent, in verbo cognitionem
            possent accipere, vel per illuminationem superiorum habere. Damnatis autem non vacabit
            disputare poenarum pondere pressis.</p>
        </div>
        <div xml:id="ta-l3d31q2-Dd1e504">
          <head xml:id="ta-l3d31q2-Hd1e506">Expositio textus</head>
          <p xml:id="ta-l3d31q2-d1e509"><quote xml:id="ta-l3d31q2-Qd1e510">Caritas autem, quae deseri potest</quote>. Verum est, si posset deseri propter
            debilitatem amoris, ut scilicet aliquis minus diligeret Deum quam rem illam pro qua tunc
            peccat: tunc enim non esset vera caritas. <quote xml:id="ta-l3d31q2-Qd1e513">De perfecta intelligitur</quote>.
            Perfecta dicitur quae est in confirmatis vel in via vel in patria; vel intelligitur non
            quod non possit amitti, sed quia difficile est quod amittatur.</p>
        </div>
      </div>
    </body>
  </text>
</TEI>