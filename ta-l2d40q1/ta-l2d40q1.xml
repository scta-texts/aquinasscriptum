<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum II, Distinctio 40, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Librum II, Distinctio 40, Quaestio 1</title>
          <date when="2016-03-18">March 18, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-18">March 18, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l2d40q1">
        <head xml:id="ta-l2d40q1-Hd1e89">Librum II, Distinctio 40, Quaestio 1</head>
        <div xml:id="ta-l2d40q1-Dd1e92">
          <head xml:id="ta-l2d40q1-Hd1e94">Prooemium</head>
          <p xml:id="ta-l2d40q1-d1e97">In parte praecedenti determinavit de peccato, secundum quod in actu voluntatis
            consistit; in parte ista determinat de eo, secundum quod consistit in actu exteriori, et
            dividitur in partes duas: in prima parte ostendit, unde actus exteriores dicantur boni
            vel mali; in secunda movet quasdam quaestiones circa praedeterminata, 41 dist.:
              <quote xml:id="ta-l2d40q1-Qd1e99">cumque intentio, ut supra dictum est, bonum opus faciat, et fides intentionem
              dirigat, non immerito quaeritur, utrum omnis intentio, omneque illorum opus malum sit
              qui fidem non habent</quote>. Prima dividitur in duas: in prima ostendit actus
            exteriores ex voluntate bonos vel malos esse; in secunda inquirit, utrum sit verum
            universaliter in omnibus: <quote xml:id="ta-l2d40q1-Qd1e102">sed quaeritur utrum opera omnia hominis ex affectu et
              fine sint bona vel mala</quote>. Et dividitur in duas: in prima ad determinationem
            quaestionis inducit duas opiniones; in secunda inducit tertiam, quae utrique quantum ad
            aliquid contradicit, ibi: <quote xml:id="ta-l2d40q1-Qd1e105">Augustinus evidentissime docet (...) omnes actus
              secundum intentionem et causam judicandos bonos vel malos praeter quosdam</quote>. Et
            dividitur in duas; in prima confirmat hanc tertiam opinionem per dicta Augustini; in
            secunda ostendit, quomodo illi qui alias opiniones sustinent, auctoritates inductas
            solvunt, ibi: <quote xml:id="ta-l2d40q1-Qd1e108">quae tamen quidam contendunt nunquam habere bonam causam</quote>.
            Hic quinque quaeruntur: 1 utrum bonum et malum sint differentiae specificae actionis; 2
            si bonitas et malitia exterioris actus ex voluntate dependent; 3 si actus exterior addat
            in bonitate et malitia supra interiorem actum voluntatis; 4 si eadem actio potest esse
            bona et mala; 5 si aliqua actio potest esse hoc modo indifferens ut neque sit bona neque
            mala.</p>
        </div>
        <div xml:id="ta-l2d40q1-Dd1e113" type="articulus">
          <head xml:id="ta-l2d40q1-Hd1e115">Articulus 1</head>

          <head xml:id="ta-l2d40q1-Hd1e118" type="questionTitle">Utrum bonum et malum sint differentiae essentiales
            actionis</head>

          <p xml:id="ta-l2d40q1-d1e121">Circa primum sic proceditur. Videtur quod bonum et malum non sunt essentiales
            differentiae actionis. Nulla enim essentialis differentia convenit secundum quid alicui,
            sed per se. Bonum autem et malum non conveniunt actioni secundum quod actio, sed
            secundum objectum et finem. Ergo bonum et malum non sunt essentiales differentiae
            actionis.</p>
          <p xml:id="ta-l2d40q1-d1e124">Praeterea, omnis differentia, ut in 4 Metaph. dicitur, entis et unius praedicationem
            recipit. Sed malum, cum sit privatio, est non ens. Ergo non potest esse essentialis
            differentia actionis.</p>
          <p xml:id="ta-l2d40q1-d1e127">Praeterea, essentialis differentia est de essentia ejus cujus est differentia
            constitutiva; sicut rationale de essentia hominis. Si ergo bonum et malum sunt
            differentiae essentiales actionis, aliqua actio erit de cujus essentia est malum. Sed
            nullum malum est a Deo. Ergo erit aliqua actio cujus essentia non est a Deo, quod supra
            improbatum est.</p>
          <p xml:id="ta-l2d40q1-d1e131">Praeterea, ea quae differunt per differentias essentiales, non conveniunt in specie.
            Sed in quibusdam actiones bonae et malae sunt eaedem specie; sicut concubitus
            matrimonialis et fornicarius: cum idem effectus in specie per utramque actionem
            sequatur, scilicet hominis generatio. Ergo bonum et malum non sunt differentiae
            essentiales actionis.</p>
          <p xml:id="ta-l2d40q1-d1e134">Praeterea, sicut bonum et malum invenitur in actionibus hominis et habitibus; ita etiam
            invenitur in aliis rebus. Sed in aliis bonum et malum non sunt essentiales differentiae.
            Ergo nec in hominum actionibus.</p>
          <p xml:id="ta-l2d40q1-d1e137">Sed contra, illud quod ponitur in definitione alicujus est essentiale sibi. Sed bonum
            ponitur in definitione virtutis ab Augustino dicente, quod virtus est bona qualitas
            mentis, ut supra, 27 dist. dictum est. Ergo malum et bonum sunt differentiae essentiales
            habituum. Sed secundum differentiam habituum est differentia actionum ex habitibus
            procedentium, cum similes habitus similes actus reddant, ut in 2 Ethic. dicitur. Ergo
            bonum et malum sunt essentiales differentiae actionum.</p>
          <p xml:id="ta-l2d40q1-d1e140">Praeterea, omnis differentia faciens secundum speciem differre, est differentia
            essentialis. Sed bonum et malum distinguunt species habitus. Ergo sunt differentiae
            essentiales habituum; et sic idem quod prius.</p>
          <p xml:id="ta-l2d40q1-d1e143">Respondeo dicendum, quod actiones differunt specie secundum diversitatem formarum, quae
            sunt principia actionum, quamvis etiam agentia specie non differant: sicut calefacere et
            infrigidare differunt specie, sicut calor et frigus. Forma autem voluntatis est finis et
            bonum, quod est ejus objectum et volitum; et ideo oportet quod in actibus voluntatis
            inveniatur differentia specifica secundum rationem finis. Et quia actus sunt in genere
            moris ex hoc quod sunt voluntarii; ideo in genere moris est diversitas speciei, secundum
            diversitatem finis. Et quia malum et bonum sumuntur secundum ordinem ad finem, ideo
            oportet quod sint essentiales differentiae in genere moris. Sciendum est autem, quod ad
            aliquod genus contingit aliqua reduci dupliciter: vel per se, ut ea quae per essentiam
            suam in illo genere sunt, sicut albedo et nigredo reducuntur ad genus coloris: vel per
            accidens ratione alicujus quod in eis est, sicut res alba et res nigra ad genus coloris.
            Et ideo quae per se sunt in genere simpliciter differunt specie per differentias
            essentiales generis: quae vero reducuntur ad genus per accidens, non differunt per
            differentias generis simpliciter, sed secundum quid tantum, scilicet secundum quod ad
            genus illud pertinent, ut patet praecipue in artificialibus: formae enim artificiales
            accidentales formae sunt; unde cultellus et clavis etiam differunt specie secundum quod
            ad genus artificiale pertinent, sed quantum ad substantiam eadem sunt specie: quia
            substantia utriusque est ex materia naturali, et non ex forma artificiali, ut in 2 de
            anima Commentator dicit. Et quia, ut dictum est, hoc modo aliquid ad genus moris
            pertinet quo voluntarium est; ideo ipsi actus voluntatis, qui per se et immediate ad
            voluntatem pertinent, per se in genere moris sunt; unde simpliciter specie dividuntur
            interiores actus voluntatis per bonum et malum, sicut per differentias essentiales:
            actus autem imperati a voluntate, eliciti per alias potentias, pertinent ad genus moris
            per accidens, secundum scilicet quod sunt a voluntate imperati; et ideo actus illi
            secundum substantiam non distinguuntur secundum speciem per bonum et malum, sed per
            accidens, secundum quod ad genus moris pertinent.</p>
          <p xml:id="ta-l2d40q1-d1e146">Ad primum ergo dicendum, quod quamvis bonum et malum non sint differentiae actionis
            inquantum est actio, sunt tamen differentiae ejus secundum quod est voluntaria: sicut
            etiam rationale et irrationale non sunt differentiae substantiae ut substantia est, sed
            secundum quod consideratur ut animata; et ideo nihil prohibet in aliquo genere actionum
            easdem actiones specie per bonum et malum differre.</p>
          <p xml:id="ta-l2d40q1-d1e150">Ad secundum dicendum, quod sicut supra dictum est, malum prout dicit privationem
            tantum, non potest dici essentialis differentia; sed secundum quod fundatur in aliquo
            fine indebito, qui tamen finis non omnino bonitate caret; unde sic malum est contrarium
            bono, et non privatio.</p>
          <p xml:id="ta-l2d40q1-d1e153">Et per hoc patet responsio ad tertium: quia malum pertinet ad essentiam actionis
            quantum ad hoc quod est ibi aliquid de entitate, et non ratione privationis adjunctae:
            quia privatio non est de essentia alicujus entis in genere collocati, cum nihil entis
            sit non ens.</p>
          <p xml:id="ta-l2d40q1-d1e156">Ad quartum dicendum, quod concubitus est quidam actus imperatus a voluntate, mediante
            alia potentia; et ideo per accidens convenit sibi esse in genere moris; unde potest
            dupliciter considerari: vel secundum genus naturae, et sic concubitus matrimonialis et
            fornicarius specie non differunt; unde et effectum naturalem eumdem specie habent: vel
            secundum quod pertinent ad genus moris; et sic effectus specie differentes habent, ut
            mereri vel demereri vel aliquid hujusmodi, et sic in specie differunt.</p>
          <p xml:id="ta-l2d40q1-d1e159">Ad quintum patet responsio per id quod dictum est, quod finis est forma voluntatis
            secundum quam operatio humana dicitur; et ideo bonum et malum differentiae essentiales
            et specificae in genere humanorum actuum sunt, sicut et aliae actiones differunt
            secundum diversas formas agentium; et ideo non est similis ratio de istis actionibus et
            de aliis: et propter hoc dicit philosophus in 5 Metaphysic., quod finis in agentibus ex
            proposito, est bonum et malum speciali modo.</p>
        </div>
        <div xml:id="ta-l2d40q1-Dd1e163" type="articulus">
          <head xml:id="ta-l2d40q1-Hd1e165">Articulus 2</head>

          <head xml:id="ta-l2d40q1-Hd1e168" type="questionTitle">Utrum actio sit simpliciter judicanda bona vel mala ex
            voluntate</head>

          <p xml:id="ta-l2d40q1-d1e171">Ad secundum sic proceditur. Videtur quod simpliciter ex voluntate actio judicanda sit
            bona vel mala. Matth. 7, 18 dicitur: <quote xml:id="ta-l2d40q1-Qd1e173" ana="#mt7_18">non potest arbor mala fructus bonos facere,
              nec arbor bona fructus malos facere</quote>. Sed voluntas bona bonae arbori
            comparatur, mala autem malae. Cum igitur fructus voluntatis sint exteriores actus,
            videtur quod ex bonitate et malitia voluntatis simpliciter exteriores actus dicendi sint
            boni vel mali.</p>
          <p xml:id="ta-l2d40q1-d1e177">Praeterea, ut dictum est, actus exteriores non reducuntur ad genus moris, nisi secundum
            quod sunt imperati a voluntate. Sed non participant bonitatem vel malitiam moralem nisi
            secundum quod ad genus moris pertinent. Ergo videtur quod secundum bonitatem vel
            malitiam voluntatis sint dicendi boni vel mali. Quod etiam Ambrosius significare videtur
            dicens: <quote xml:id="ta-l2d40q1-Qd1e179">affectus tuus nomen operi tuo imponit</quote>.</p>
          <p xml:id="ta-l2d40q1-d1e183">Praeterea, ut in 3 Metaph. philosophus dicit, ratio boni a fine sumitur. Sed actus
            voluntatis habet ordinem ad finem mediante voluntate, cujus objectum est finis. Ergo
            secundum bonitatem vel malitiam voluntatis, dicendus est actus exterior malus vel
            bonus.</p>
          <p xml:id="ta-l2d40q1-d1e187">Praeterea, malum non est potentius quam bonum. Sed si sit mala voluntas, necessario
            sequitur quod actus exterior sit malus. Ergo et si sit bona voluntas, sequitur quod
            actus exterior sit bonus.</p>
          <p xml:id="ta-l2d40q1-d1e190">Praeterea, Augustinus supra dixit quod voluntas est qua peccatur et recte vivitur. Sed
            voluntas, secundum quod ea peccatur, est mala, et secundum quod ea recte vivitur, est
            bona. Ergo peccatum, et etiam bona operatio, quae est recte vivere, judicari debent
            secundum bonitatem vel malitiam voluntatis.</p>
          <p xml:id="ta-l2d40q1-d1e193">Sed contra, philosophus in 2 Ethic. dicit, quod quaedam sunt quae bene fieri non
            possunt: quia cum sint extrema, in eis non est medium accipere. Contingit autem in talia
            opera ingredi propter voluntatem alicujus finis boni. Ergo non est judicandus actus
            exterior bonus propter voluntatis bonitatem.</p>
          <p xml:id="ta-l2d40q1-d1e196">Praeterea, supra dictum est, quod si fiat contra conscientiam errantem, quae judicat
            esse faciendum quod malum est, peccatur, et similiter si secundum eam fiat. Sed ille qui
            vult aliquid facere propter hoc quod conscientia sua sibi dictat, bonam voluntatem
            habere videtur. Ergo bona voluntas non sufficit ad hoc quod actus exterior bonus
            dicatur.</p>
          <p xml:id="ta-l2d40q1-d1e199">Respondeo dicendum, quod voluntas dupliciter potest considerari: vel secundum quod est
            intendens, prout in ultimum finem fertur; vel secundum quod est eligens, prout fertur in
            objectum proximum, quod in finem ultimum ordinatur. Si consideretur primo modo, sic
            malitia voluntatis sufficit ad hoc quod actus malus esse dicatur; quia quod malo fine
            agitur, malum est. Non autem bonitas voluntatis intendentis sufficit ad bonitatem actus:
            quia actus potest esse de se malus, qui nullo modo bene fieri potest. Si autem
            consideretur voluntas secundum quod est eligens, sic universaliter verum est quod a
            bonitate voluntatis dicitur actus bonus, et a malitia malus. Ad bonitatem enim consilii,
            quod electionem praecedit, ut in 5 Ethic. dicitur, tria exiguntur. Unum scilicet, quod
            consilians praestituat sibi debitum finem; quia si aliquis ad malum finem consequendum
            multas efficaces vias inveniat, non dicetur bonus consiliator. Secundo, quod ad finem
            bonum consequendum adinveniat bonum opus, per quod finem consequatur; unde si quis bonum
            finem consequi intendat per malam actionem, non est bonus consiliator: quia, ut ipse
            dicit, sortitur finem inconvenienti medio, eo quod illud quod ad finem ordinat, non est
            proportionatum fini illi; sicut si aliquis veram conclusionem per medium impertinens
            concluderet. Tertio requiritur ut adinveniat utrumque in tempore convenienti, ne sit
            praeceps in festinando, vel etiam inutilis in tardando. Sed hoc ultimum pertinet ad
            bonitatem consilii, secundum quod consilium in ratione inquirente et inveniente est;
            alia vero ex parte rei et consiliatoris. Cum igitur electio sit quasi consilii
            conclusio, ut in 3 Ethic. dicitur, oportet quod ad bonitatem voluntatis eligentis
            concurrat bonitas finis, et bonitas ejus quod ad finem ordinatur; et si hoc sit,
            proculdubio actus exterior bonus erit; si autem alterum desit, erit voluntas mala, et
            actus malus.</p>
          <p xml:id="ta-l2d40q1-d1e202">Ad primum ergo dicendum, quod arbor est ex qua immediate procedit fructus; unde arbori
            comparatur voluntas secundum quod eligens, quia ex electione immediate sequitur
            opus.</p>
          <p xml:id="ta-l2d40q1-d1e206">Ad secundum dicendum, quod secundum voluntatem dicitur actus exterior bonus vel malus;
            sed non secundum voluntatem intendentem solum, sed secundum voluntatem eligentem.</p>
          <p xml:id="ta-l2d40q1-d1e209">Ad tertium dicendum, quod ad bonitatem rei non solum exigitur bonitas finis ultimi quem
            respicit voluntas intendens, sed etiam bonitas finis proximi, quem respicit voluntas
            eligens; et ideo non sequitur quod bonitas voluntatis intendentis, ad bonitatem actus
            sufficiat.</p>
          <p xml:id="ta-l2d40q1-d1e212">Ad quartum dicendum, quod quia bonum perfectius et potentius est quam malum, ideo ad
            bonum plura exiguntur quam ad malum; quia bonum consistit ex una tota et perfecta causa;
            sed malum ex particularibus defectibus; ut Dionysius dicit: et ideo defectus voluntatis
            circa ultimum finem sufficit ad malitiam actionis; non autem bonitas finis ultimi
            sufficit ad bonitatem.</p>
          <p xml:id="ta-l2d40q1-d1e215">Ad quintum dicendum sicut ad secundum.</p>
        </div>
        <div xml:id="ta-l2d40q1-Dd1e219" type="articulus">
          <head xml:id="ta-l2d40q1-Hd1e221">Articulus 3</head>

          <head xml:id="ta-l2d40q1-Hd1e224" type="questionTitle">Utrum actus exterior addat aliquid bonitatis vel malitiae super
            bonitatem vel malitiam voluntatis</head>

          <p xml:id="ta-l2d40q1-d1e227">Ad tertium sic proceditur. Videtur quod actus exterior nihil de bonitate et malitia
            addat supra bonitatem vel malitiam voluntatis. Primo per id quod dicitur super Matth.
            11, in Glossa: <quote xml:id="ta-l2d40q1-Qd1e229">quantum intendis, tantum facis</quote>. Si igitur duo sint, quorum
            uterque idem bonum intendat, et unus exequatur, et alius non, videtur quod nihil de
            bonitate per actum exteriorem addatur.</p>
          <p xml:id="ta-l2d40q1-d1e233">Praeterea, Bernardus dicit, quod <quote xml:id="ta-l2d40q1-Qd1e235">bona voluntas sufficit ad meritum; sed bona
              actio requiritur ad exemplum</quote>; et consonat ei quod philosophus in 10 Ethic.
            dicit, quod exteriores actus sunt ad manifestationem virtutis. Sed absoluta et perfecta
            ratio bonitatis in actibus humanis est, secundum quod sunt meritorii. Ergo tota bonitas
            in actu interiori consistit; et ita per actum exteriorem nihil de bonitate vel malitia
            additur.</p>
          <p xml:id="ta-l2d40q1-d1e239">Praeterea, homo per bonas operationes in beatitudinem et felicitatem pervenit. Sed
            beatitudo et felicitas humana fortunae non subjacet, ut in 1 Ethic. probatur. Ergo nec
            fortuna de bonitate vel malitia operis aliquid auferre potest. Sed actus exterior
            virtutis moralis potest impediri per fortunam, ut in 10 Ethic. dicitur, ut patet in
            paupere, qui non habet unde actum liberalitatis exerceat, et in infirmo, qui actum
            fortitudinis exercere non potest. Ergo actus exterior nihil addit vel diminuit de
            bonitate actionis humanae.</p>
          <p xml:id="ta-l2d40q1-d1e243">Praeterea, quanto actio melior est, tanto majus sibi praemium debetur. Sed tota
            quantitas praemii mensuratur secundum quantitatem radicis, scilicet habitus actum
            informantis. Cum igitur habitus primo eliciat operationes intrinsecas, videtur quod in
            actibus interioribus tota efficacia meriti consistat; et ita per exteriores actus nihil
            de bonitate accrescit.</p>
          <p xml:id="ta-l2d40q1-d1e246">Praeterea, si actus exterior addit aliquid bonitatis supra bonitatem actus interioris,
            ergo quanto actus exterior major fuerit, tanto homo magis merebitur. Sed hoc falsum est:
            quod patet ex domini sententia quam de vidua mittente duo aera in gazophylacium dedit,
            Luc. 21. Ergo actus exterior non addit bonitatem supra actum interiorem.</p>
          <p xml:id="ta-l2d40q1-d1e249">Sed contra, si aliquid potest fieri per unum sicut per duo, superfluum est duo ad illud
            inducere. Si igitur aequalis bonitas consistit in actu exteriori et interiori simul, et
            in actu interiori tantum, videtur quod actus exterior superflueret; et ita non oporteret
            nos aliquid agere, sed solum velle.</p>
          <p xml:id="ta-l2d40q1-d1e252">Praeterea, duplex bonum melius est. Sed actus interior et exterior uterque bonitatem
            habet. Ergo uterque melior est quam alter tantum.</p>
          <p xml:id="ta-l2d40q1-d1e255">Respondeo dicendum, quod actus exterior et actus interior voluntatis hoc modo
            comparantur ad invicem, quod uterque quodammodo est alteri bonitatis causa; et uterque,
            quantum in se est, quamdam bonitatem habet quam alteri dat. Actus enim exterior
            bonitatem habet ex circumstantiarum commensuratione, secundum quam proportionatus est ad
            finem hominis consequendum. Et quia actus exterior comparatur ad voluntatem sicut
            objectum, inde est quod hanc bonitatem voluntatis actus interior ab exteriori habet, non
            quidem ex eo secundum quod est exercitus, sed secundum quod est intentus et volitus;
            quia secundum quod est exercitus, sequitur actum voluntatis. Sed quaedam ratio bonitatis
            consistit in actu interioris voluntatis secundum se, secundum quod voluntas est domina
            suorum actuum, secundum quam bonitatem actus habet rationem meriti vel laudabilis: et
            haec bonitas ex actu interiori in exteriorem procedit. Loquendo igitur de illa bonitate
            quam voluntas actui exteriori praebet, actus exterior nihil bonitatis addit, dummodo
            voluntas aequaliter intensa sit. Hoc pro tanto dico, quia quidam actus sunt
            delectabiles, in quibus voluntas non potest esse ita intensa ante actum sicut est in
            actu, ut patet in actu fornicationis; unde non aequaliter demeretur qui vult fornicari,
            et qui actu fornicatur: quia voluntas non potest esse adeo perfecta ante actum sicut est
            in actu. Quidam vero actus sunt difficiles, in quibus voluntas remittitur in actu; et in
            istis voluntas potest esse magis perfecta ante actum quam in actu. Si autem loquamur de
            bonitate actus quam actus exterior secundum se habet, sic actus exterior complet
            interiorem in bonitate vel malitia, sicut terminus motus complet motum; comparatur enim,
            ut dictum est, ad voluntatem ut objectum. Et quia ad praemium essentiale ordinatur actus
            per bonitatem primam, quam habet a voluntate, prout liberaliter redditur, et ex amore;
            ideo actus exterior nihil adjungit ad praemium essentiale: tantum enim meretur qui habet
            perfectam voluntatem aliquod bonum faciendi, quantum si faceret illud; et si facit unum
            actum, quantum sit faceret multos, voluntate aequaliter perfecta manente. Ad praemium
            autem accidentale ordinatur per bonitatem quae est ipsius actus exterioris secundum se:
            et ideo actus exterior adjungit aliquid ad praemium accidentale: verbi gratia, martyr
            inquantum exterius patitur, victoriam de adversariis fidei habet; et ex hoc sibi aureola
            debetur. Similiter etiam aliquis ex hoc quod in actum exteriorem frequenter exit, magis
            habilitatur ad bonum: et ex hoc sequitur quod in caritate crescat. Similiter per actum
            exteriorem punitur magis quam per voluntatem tantum: et ideo actus exterior adjungitur
            in satisfactionem: et similiter in omnibus aliis quae consequuntur bonitatem actus,
            secundum quod exercitus est.</p>
          <p xml:id="ta-l2d40q1-d1e258">Ad primum ergo dicendum, quod cum dicitur, <quote xml:id="ta-l2d40q1-Qd1e260">quantum intendis tantum
            facis</quote>, ly quantum potest esse adverbium, vel nomen. Et si sit nomen, tenet in
            malis, quia quantum aliquis credit vel intendit peccare, tantum peccat; in bonis autem
            non, quia potest aliquis tepida voluntate intendere multum Deo placere, nec tamen tantum
            placet. Et ratio hujus differentiae ex supradictis patet: quia plura exiguntur ad bonum
            quam ad malum. Si autem ly quantum sit adverbium, sic verum est et in bonis et in malis,
            secundum illam bonitatem et malitiam quam habet actus ex voluntate eligente. Sed per
            actum exteriorem aliquid adjungitur quantum ad bonitatem quae est ipsius actus
            exterioris secundum se.</p>
          <p xml:id="ta-l2d40q1-d1e265">Ad secundum dicendum, quod dictum Bernardi intelligitur quando facultas operandi deest,
            voluntate perfecta existente; et loquitur tantum quantum ad essentiale praemium, et non
            quantum ad accidentale.</p>
          <p xml:id="ta-l2d40q1-d1e268">Ad tertium dicendum, quod bona fortunae, ut in 1 Ethic. dicitur, organice deserviunt
            felicitati; et ideo non est inconveniens, si accidentaliter ad felicitatem conferant, et
            eorum defectus felicitatem impediat quantum ad aliquid felicitati accidentale.</p>
          <p xml:id="ta-l2d40q1-d1e271">Ad quartum dicendum, quod illud intelligitur de praemio essentiali, quod secundum
            quantitatem radicis mensuratur; cui non additur per actum exteriorem, si sit perfecta
            voluntas; sed additur aliquid quantum ad praemium accidentale.</p>
          <p xml:id="ta-l2d40q1-d1e274">Ad quintum dicendum, quod vidua illa plus aliis misisse dicitur, quia efficaciori
            voluntate illud dedit; unde magis merebatur apud Deum de praemio essentiali quam illi
            qui majora munera minori devotione dabant. Sed quantum ad praemium accidentale illi
            poterant plus mereri, secundum quod per majora munera plus satisfaciebant, vel etiam
            ministros templi plus ad orandum pro se provocabant, vel quidquid hujusmodi est quod
            actum exteriorem secundum se sequitur.</p>
          <p xml:id="ta-l2d40q1-d1e277">Ad sextum dicendum, quod voluntas tendit in actum exteriorem sicut in objectum; unde si
            adsit facultas operandi, non posset esse voluntas perfecta, nisi operaretur; et ideo non
            est superfluum facere; quia sine actione nec ipsa voluntas bona esset. Praeterea actus
            exterior in praecepto cadit, et iterum ad praemium accidentale confert.</p>
          <p xml:id="ta-l2d40q1-d1e280">Ad septimum dicendum, quod bonitatem illam secundum quam actus exterior vitae aeternae
            meritorius est, totum ex voluntate gratia informata habet, secundum quod voluntarius
            est; et ideo non oportet quod supra bonitatem voluntatis perfectae aliquid adjungat ad
            meritum essentiale vitae aeternae pertinens.</p>
        </div>
        <div xml:id="ta-l2d40q1-Dd1e285" type="articulus">
          <head xml:id="ta-l2d40q1-Hd1e287">Articulus 4</head>

          <head xml:id="ta-l2d40q1-Hd1e290" type="questionTitle">Utrum eadem actio possit esse bona et mala</head>

          <p xml:id="ta-l2d40q1-d1e293">Ad quartum sic proceditur. Videtur quod possit esse eadem actio bona et mala. Quia, ut
            in 3 Physic. dicitur, idem est motus qui in agente est actio et in patiente passio,
            secundum substantiam, ratione differens; sicut eadem est via ab Athenis ad Thebas, et de
            Thebis ad Athenas. Sed contingit actionem esse malam, et passionem bonam; unde dicitur:
              <quote xml:id="ta-l2d40q1-Qd1e295">actio displicuit</quote>, scilicet Judaeorum; <quote xml:id="ta-l2d40q1-Qd1e298">passio grata fuit</quote>,
            scilicet Christi. Ergo contingit eumdem actum esse bonum et malum.</p>
          <p xml:id="ta-l2d40q1-d1e302">Praeterea, ut in 5 Physic. dicitur quod unus motus est continuus, et eadem ratione una
            actio est quae est continua. Sed contingit in eadem continua actione vel motu, ut in
            eundo ad Ecclesiam, primo haberi bonam intentionem, postea malam, et e converso. Cum
            ergo ex intentione judicetur actio bona vel mala, eadem actio potest esse mala et
            bona.</p>
          <p xml:id="ta-l2d40q1-d1e305">Praeterea, primus motus est peccatum, ut supra, dist. 24, qu. 1, art. 2, dictum est.
            Sed qui resistit primo motui non peccat, immo meretur. Contingit autem, quod adhuc primo
            motu durante, cum prius aliquis non restiterit, postmodum resistat. Ergo contingit circa
            eumdem motum esse bonitatem et malitiam.</p>
          <p xml:id="ta-l2d40q1-d1e309">Praeterea, sit ita quod aliquis dominus praecipiat famulo eleemosynam dare, et quod
            dominus bona intentione et ex caritate praecipiat, famulus autem involuntarius et
            coactus det: constat quod datio eleemosynae illius est domini, et servi actio. Sed
            dominus in illa datione meretur, famulus autem peccat. Ergo contingit in eadem actione
            esse meritum et peccatum.</p>
          <p xml:id="ta-l2d40q1-d1e312">Praeterea, ponatur quod aliquis in peccato mortali existens aliqua suffragia faciat pro
            defuncto in Purgatorio existente: constat quod iste suffragia faciens sibi non meretur,
            cum caritatem non habeat, sed illi qui in Purgatorio existit, meretur diminutionem
            poenae, vel plenam absolutionem. Ergo eadem actio potest esse meritoria et non
            meritoria, et eadem ratione bona et mala.</p>
          <p xml:id="ta-l2d40q1-d1e315">Sed contra, Matth. 6, 24: <quote xml:id="ta-l2d40q1-Qd1e317" ana="#mt6_24">nemo potest duobus dominis servire</quote>. Sed per
            bonam actionem Deo servitur, per malam vero Diabolo. Cum igitur una sit actio quae est
            unius agentis, videtur quod non possit esse una actio bona et mala.</p>
          <p xml:id="ta-l2d40q1-d1e321">Praeterea, contraria non possunt esse simul in eodem. Sed bonum et malum contraria
            sunt. Ergo non possunt esse in eadem actione.</p>
          <p xml:id="ta-l2d40q1-d1e324">Respondeo dicendum, quod cum unum et ens convertantur, secundum hoc quod res se habet
            ad esse, ita se habet ad unitatem. Est autem in re duplex esse considerare: scilicet
            esse quod est ipsius secundum se, quod est esse primum et substantiale; et esse
            superveniens, quod est secundum et accidentale; et ideo contingit quod aliquid secundum
            se consideratum, est unum, quod tamen secundum aliquid, quod est sibi accidentale,
            pluralitatem habet; verbi gratia, lignum continuum, cujus una pars est alba, et alia
            nigra, ipsum quidem in se, inquantum est lignum, est unum; sed secundum illud esse quo
            est coloratum, est multa et non continuum. Cum igitur actus exteriores participent
            bonitatem et malitiam moralem, sicut quoddam superveniens et accidentale sibi, inquantum
            tales actus sunt imperati a voluntate; continget aliquem actum hujusmodi esse unum,
            secundum se consideratum, et tamen esse multa, secundum quod ad genus moris refertur,
            secundum quod moraliter bonus vel malus dicitur; et ideo bonitas et malitia nunquam
            possunt esse in una actione secundum quod est una, sed secundum quod est multa; et sic
            contingit actionem illam esse unam et multa.</p>
          <p xml:id="ta-l2d40q1-d1e327">Ad primum ergo dicendum, quod cum actio sit in agente, et passio in patiente, non
            potest esse idem numero accidens quod est actio, et quod est passio, cum unum accidens
            non possit esse in diversis subjectis; unde etiam Avicenna dicit, quod non est eadem
            numero aequalitas in duobus aequalibus, sed specie tantum. Sed quia eorum differentia
            non est nisi penes terminos, scilicet agens et patiens, et motus abstrahit ab utroque
            termino; ideo motus significatur ut sine ista differentia; et propter hoc dicitur, quod
            motus est unus: et propterea, ut supra habitum est, meritum non est in passione secundum
            quod est passio, sed in operatione patientis, qua passionem voluntarie sustinet propter
            Deum; quam operationem constat non esse eadem cum operatione agentis.</p>
          <p xml:id="ta-l2d40q1-d1e331">Ad secundum dicendum, quod illa actio quamvis sit una in genere naturae considerata,
            tamen secundum quod ad genus moris refertur, est alia et alia secundum quod diversa
            intentione et voluntate exercetur.</p>
          <p xml:id="ta-l2d40q1-d1e334">Ad tertium dicendum, quod primus motus non habet rationem culpae nisi secundum quod
            aliquo modo est in potestate voluntatis; unde quamdiu voluntas non repugnat, habet
            rationem peccati; sed quando voluntas jam repugnare incipit, tunc homo meretur: non quia
            ille motus primus sensualitatis sit meritorius cui resistitur, qui tamen postquam sibi
            resistitur rationem peccati amittit; sed in ipso actu voluntatis resistentis meritum
            est, qui non est idem cum primo motu sensualitatis.</p>
          <p xml:id="ta-l2d40q1-d1e337">Ad quartum dicendum, quod famulus dans eleemosynam per imperium domini, se habet sicut
            instrumentum illius domini; unde philosophus dicit in 8 Ethic., quod servus est sicut
            organum animatum. Instrumentum autem movet motum: et constat quod alia est actio
            moventis ipsum, et alia actio qua ipsum movet aliud: non enim secundum eumdem motum
            potest esse idem movens et motum. Unde alia numero est actio domini et servi; et ideo
            nihil prohibet unam esse bonam, et aliam malam.</p>
          <p xml:id="ta-l2d40q1-d1e340">Ad quintum dicendum, quod de hoc duplex est opinio. Quidam enim dicunt, quod suffragia
            quae facit in mortali peccato existens, si opus operantis consideretur, non sunt
            meritoria nec agenti nec ei pro quo fiunt. Si autem consideretur opus operatum, ut ipsum
            sacrificium, vel aliquid hujusmodi, sunt meritoria ei pro quo fiunt, et non operanti; et
            ideo non sequitur quod eadem operatio sit meritoria et non meritoria: quia operatio ipsa
            nullo modo meritoria est. Sed quia efficacia suffragiorum mensuratur secundum caritatem
            ejus pro quo fiunt, quia tantum valet unicuique quantum meruit ut sibi valerent, ut
            Augustinus dicit; ideo ab aliis verius dicitur, quod etiam ipsa operatio sine caritate
            facta valet ei pro quo fit, virtute caritatis ejus, et non operantis. Nec tamen sequitur
            quod illa operatio bona sit simpliciter, sed quod est bona huic pro quo fit. Simpliciter
            enim bonum est quod facienti bonum est, ut in 1 libro dictum est, dist. 46. Nec est
            inconveniens quod aliquid simpliciter malum sit, quod tamen alicui bonum est, ut ibidem
            dicitur.</p>
        </div>
        <div xml:id="ta-l2d40q1-Dd1e344" type="articulus">
          <head xml:id="ta-l2d40q1-Hd1e346">Articulus 5</head>

          <head xml:id="ta-l2d40q1-Hd1e349" type="questionTitle">Utrum aliqua actio humana sit indifferens</head>

          <p xml:id="ta-l2d40q1-d1e352">Ad quintum sic proceditur. Videtur quod aliqua actio indifferens inveniatur in actibus
            humanis. Nihil enim potest esse medium inter bonum et malum nisi indifferens, quod neque
            bonum neque malum est. Sed bonum et malum, sunt contraria mediata, ut in praedicamentis
            dicitur. Ergo aliqua actio est indifferens.</p>
          <p xml:id="ta-l2d40q1-d1e355">Praeterea, sine caritate non potest esse aliquod meritum. Sed non est dicendum, quod
            qui non habet caritatem, quolibet suo actu peccet vel demereatur: quia consulitur ei ut
            aliquos actus ex genere bonorum faciat. Ergo videtur quod aliquis actus sit qui neque
            est meritorius neque demeritorius; et sic idem quod prius.</p>
          <p xml:id="ta-l2d40q1-d1e358">Praeterea, nullus actus vel voluntas bonitatem habet, nisi referatur in finem
            dilectionis, ut supra dictum est. Sed contingit frequenter agere etiam quaedam quae
            secundum se mala non sunt, quae in finem dilectionis non referuntur. Ergo hujusmodi nec
            bona nec mala erunt; et ita erunt indifferentia.</p>
          <p xml:id="ta-l2d40q1-d1e362">Praeterea, accedere ad mulierem, quaedam est actio, nec de se bonitatem vel malitiam
            moralem dicit, cum nulla circumstantia iste actus sit vestitus, secundum quam aliquis
            ordo rationis in eo appareat. Ergo contingit aliquem actum indifferentem esse.</p>
          <p xml:id="ta-l2d40q1-d1e365">Praeterea, hujusmodi actus qui secundum suum genus indifferentes sunt, ut levare
            festucam, et aliquid hujusmodi, non possunt habere bonitatem et malitiam, nisi ex
            intentione, qua in finem referuntur. Sed contingit quod ille etiam finis in quem
            referuntur, indifferens est. Ergo iste actus omnino indifferens remanebit.</p>
          <p xml:id="ta-l2d40q1-d1e368">Praeterea, opera nostra non possunt esse meritoria nisi propter Deum facta. Aut ergo ad
            bonitatem actus sufficit habitualis relatio in finem, aut exigitur actualis. Si sufficit
            habitualis, ergo si aliquis semel in anno referret omnia opera quae facturus est in illo
            anno, in Deum, omnia essent meritoria; et ita facillima esset via salutis: quod est
            contra illud Matth. 7, 14: <quote xml:id="ta-l2d40q1-Qd1e370" ana="#mt7_14">arcta est via quae ducit ad vitam</quote>. Si autem
            exigitur actualis relatio operis in Deum, tunc nunquam posset esse opus bonum, nisi
            aliquis actu de Deo cogitaret. Si ergo nullus actus est indifferens, tunc omnis actus
            quem quis exercet de Deo non cogitans, erit malus, et peccatum: quod est valde durum.
            Ergo necesse est aliquos actus indifferentes esse.</p>
          <p xml:id="ta-l2d40q1-d1e374">Sed contra, 1 Corinth. 10, 31: <quote xml:id="ta-l2d40q1-Qd1e376">omnia in gloriam Dei facite</quote>. Aut ergo
            aliquis refert opus suum in gloriam Dei, aut non. Si refert, convenit quod actus ille
            bonitatem ex fine sortiatur, si tamen in finem illum sit referibilis, quod convenit omni
            actui qui de se malus non est. Si non refert, praeterit praeceptum apostoli; et ita
            peccat. Ergo de necessitate omnis actus vel est meritorius vel demeritorius.</p>
          <p xml:id="ta-l2d40q1-d1e380">Praeterea, plus est facere quam dicere. Sed qui sine causa loquitur otiosa verba,
            peccat. Matth. 12, 36: <quote xml:id="ta-l2d40q1-Qd1e382" ana="#mt12_36">omne verbum otiosum quod locuti fuerint homines, reddent
              rationem de eo in die judicii</quote>. Ergo multo fortius, si aliquid faciat homo quod
            in debitum finem non referat, peccat. Sed si in debitum finem referat, actus bonus est.
            Ergo de necessitate omnis actus vel bonus vel malus est, et nullus indifferens.</p>
          <p xml:id="ta-l2d40q1-d1e386">Respondeo dicendum, quod circa hoc sunt tres opiniones. Quidam enim dicunt, quod in
            dictis non potest esse aliquid indifferens, in factis autem potest. Verbum enim
            ordinatum est ad aliquid, quia est signum rei: factum autem, cum non sit signum, non est
            ordinatum ad aliquid; et ideo in verbo incidit deformitas, si otiose proferatur, non
            autem in facto, si sine causa legitima fiat. Sed haec ratio nulla est: quia quamvis non
            sit ordinatum ad aliquid sicut signum ad signatum, est tamen ordinatum ad aliquid sicut
            ad finem: quia omne quod a principio est, ad finem aliquem tendit: otium autem opponitur
            illi ordini qui est ejus quod est ad finem ipsum, et non ordini qui est signi ad
            signatum. Et ideo alii dicunt, quod tam in dictis quam in factis contingit aliqua esse
            indifferentia, quae nec bona nec mala sunt; sicut illa quae non ordinantur ad
            impletionem praeceptorum Dei, ut sic propter Deum fiant, nec etiam divinis contrariantur
            praeceptis, sive sint in dictis sive in factis; ut si aliquis alicui loquatur ex quadam
            civili amicitia, vel etiam aliquod opus amicabile ad ipsum exerceat. Sed haec non
            videtur esse instantia: quia actus virtutis politicae non est indifferens, sed de se
            bonus est, et si sit gratia informatus, erit meritorius. Non est autem accipere aliquid
            in quod ordinatur humanus actus, quod vel secundum virtutem politicam rectum non sit,
            vel etiam rectitudini adversum: quia non potest esse aliquis actus procedens ab aliquo
            deliberante sine intentione finis, ut in 2 Metaph. dicitur. Finis autem ille est bonum
            conveniens homini vel secundum animam vel secundum corpus, vel secundum etiam res
            exteriores, quae ad utrumque ordinantur; et hoc quidem bonum nisi sit contrarium illi
            bono quod est hominis bonum secundum rationem, rectitudinem virtutis civilis habet: quia
            virtus civilis dirigit in omnibus quae sunt corporis, et etiam quae propter corpus
            quaeruntur; unde si his aliquis mediocriter utatur, erit usus rectus; si autem secundum
            abundantiam vel defectum, erit usus vitiosus virtuti oppositus. Et ideo aliter secundum
            alios dicendum est, quod nullus actus a voluntate deliberata progrediens potest esse qui
            non sit bonus vel malus, non tantum secundum theologum, sed etiam secundum moralem
            philosophum; et ulterius non potest esse aliquis actus a deliberata voluntate procedens
            in habente gratiam qui non sit meritorius; sed tamen, in non habente gratiam potest esse
            aliquis actus deliberatus qui nec meritorius nec demeritorius est; tamen est bonus vel
            malus. Cujus ratio est, quia malum, inquantum malum, non opponitur bono, nisi sicut
            privatio habitui: sed oppositio contrarietatis est ex hoc quod illud ens supra quod
            fundatur talis privatio, non compatitur secum aliquod bonum quod est simpliciter bonum;
            sicut immoderata delectatio in cibis non compatitur secum bonum sobrietatis, quod est
            simpliciter bonum; et ideo illa immoderata delectatio adjungitur cum privatione boni, et
            sic mala dicitur. Si ergo in actionibus invenitur medium inter bonum et malum, hoc non
            erit nisi inquantum bonum et malum sunt contraria, vel inquantum malum est privatio
            boni. Non autem inquantum sunt contraria, potest in eis esse medium quod sit neque bonum
            neque malum. Dicuntur enim contraria, secundum quod in utroque aliquid positive
            consideratur; ex quo non potest sumi ratio mali; unde propter hoc quod medium distat ab
            extremis, inquantum aliquid positive ponit, non efficitur distans a ratione boni et
            mali, ut possit dici neque bonum neque malum; non enim ex eodem est in eis oppositio
            contrarietatis et distinctio boni et mali; sed primum est ex parte positionis in
            utroque; secundum autem ex parte privationis in malo, et positionis in bono. Si ergo sit
            medium inter bonum et malum in actionibus, hoc non erit nisi secundum quod malum bono
            privative opponitur. Sed in privative oppositis non invenitur medium nisi per hoc quod
            subjectum non est susceptivum habitus: ut lapis, quia visionis susceptivus non est,
            neque videns neque caecus dicitur; et per hunc modum oportet accipere medium inter bonum
            et malum, ut si aliquid est quod alicujus bonitatis non est susceptivum, non opposita
            malitia sibi erit; unde relinquitur indifferens. Hoc autem contingit dupliciter. Aut per
            modum abstractionis, secundum quod universale aliquid significatur ut abstractum a
            differentiis contrariis dividentibus ipsum; unde in sua communitate significatum,
            significatur ut indifferenter se habens ad utramlibet differentiarum: sicut animal neque
            significatur ut rationale neque ut irrationale; et tamen oportet quod omne particulare
            animal, rationale vel irrationale sit: et similiter est hic. Si enim significetur actus
            in eo quod est agere, habet quidem bonitatem naturalem inquantum est ens; sed
            indifferenter se habet ad bonitatem et malitiam moralem: et similiter bonum ex genere
            indifferenter se habet ad bonum et malum ex circumstantia et fine; quamvis non
            inveniatur aliquod bonum in particulari, quod non sit aliqua circumstantia vestitum et
            ad aliquem finem ordinatum; unde oportet quod bonitatem vel malitiam contrahat. Et
            secundum hanc considerationem quidam dixerunt, omnes actus indifferentes esse, in eo
            quod sunt actus; et quidam dixerunt, quod non omnes, sed aliqui; accipientes magis in
            speciali nomina actuum quae non exprimunt aliquid unde actus ad malitiam vel bonitatem
            determinetur, ut materiam et finem et circumstantiam, sicut comedere, coire, vel aliquid
            hujusmodi. Alio modo contingit hoc, secundum quod aliquod particulare signatum deficit a
            susceptibilitate alicujus perfectionis, sicut lapis a susceptibilitate visus: et hoc
            modo aliqui actus qui deficiunt a susceptibilitate bonitatis moralis, dicuntur
            indifferentes. Actus autem susceptibilis est bonitatis moralis, secundum quod humanus
            est: humanus autem est, secundum quod aliquatenus ratione deducitur: quod contingit in
            illis actibus tantum qui imperantur a voluntate, quae consequitur deliberationem
            rationis. Actus autem qui sequuntur apprehensionem subitae imaginationis, sicut
            confricatio barbae, et aliquid hujusmodi, dicentur hoc modo indifferentes. Nullus autem
            eorum qui voluntatem deliberatam sequitur, indifferens erit, sed de necessitate vel
            bonus vel malus bonitate vel malitia civili: sed tamen actus bonitate civili perfectus,
            non est susceptibilis efficaciae merendi nisi in eo qui gratiam habet; et ideo in eo qui
            caret gratia, indifferens est ad meritum et demeritum; sed in illo qui gratiam habet,
            oportet vel meritorium vel demeritorium esse: quia sicut malus erit demeritorius, sic
            etiam bonus erit meritorius: quia cum caritas imperet omnibus virtutibus sicut voluntas
            omnibus potentiis, oportet quod quidquid ordinatur in finem alicujus virtutis, ordinetur
            in finem caritatis: et cum omnis actus bonus ordinetur in finem alicujus virtutis, in
            finem caritatis ordinatus remanebit; et ita meritorius erit; et sic comedere et bibere,
            servato modo temperantiae, et ludere ad recreationem, servato modo eutrapeliae, quae
            medium tenet in ludis, ut dicitur 2 Ethic., meritorium erit in eo qui caritatem habet,
            qua Deum ultimum finem vitae suae constituit.</p>
          <p xml:id="ta-l2d40q1-d1e390">Ad primum ergo dicendum, sicut ait Commentator, in 10 Metaph., quod dicitur homo neque
            bonus neque malus, qui non est susceptibilis bonitatis vel malitiae civilis; sicut
            agrestis, qui extra civilem vitam est, et per consequens actiones ejus neque bonae neque
            malae sunt civiliter, inquantum non sunt ordinatae ad civile bonum. Vel melius dicendum,
            quod philosophus appellat malum non omnem actum inordinatum, sed solum illum qui nocivus
            est respectu alterius; unde dicit in 4 Ethic., quod prodigus, quia causa jactantiae sua
            inordinate expendit, non est malus sed vanus; et similiter de multis aliis vitiis dicit:
            et sic patet quod ipse strictius accipit malum quam nos dicentes omnem actum inordinatum
            esse malum.</p>
          <p xml:id="ta-l2d40q1-d1e393">Ad secundum dicendum, quod quamvis extra caritatem non sit bonum meritorium, tamen est
            ibi bonum aliquod vel ex circumstantia, vel ex virtute civili; unde non sequitur quod
            actus eorum qui caritate carent, sint demeritorii vel indifferentes.</p>
          <p xml:id="ta-l2d40q1-d1e396">Ad tertium dicendum, quod non solum actus caritatis est meritorius, sed etiam actus
            aliarum virtutum, secundum quod gratia informantur, licet meritorii esse non possint
            nisi secundum quod reducuntur in finem caritatis. Non autem oportet quod semper actus in
            finem illum reducantur; sed sufficit ad efficaciam merendi quod in fines aliarum
            virtutum actu reducantur: qui enim intendit castitatem servare, etiamsi nihil de
            caritate cogitet, constat quod meretur si gratiam habet. Omnis autem actus in aliquod
            bonum tendens, nisi inordinate in illud tendat, habet pro fine bonum alicujus virtutis,
            eo quod virtutes sufficienter perficiunt circa omnia quae possunt esse bona hominis; et
            ita patet quod ratio non procedit.</p>
          <p xml:id="ta-l2d40q1-d1e399">Ad quartum dicendum, quod nihil est in genere quod non sit in aliqua ejus specie, ut in
            2 Topic. dicitur; et ita nunquam contingit ad mulierem accedere, quin accedatur ad
            talem, et tali tempore, et similiter secundum alias circumstantias; et ita quamvis sit
            indifferens dictus actus consideratus secundum genus; non tamen secundum quod exercetur
            in actu, indifferens est.</p>
          <p xml:id="ta-l2d40q1-d1e402">Ad quintum dicendum, quod cum nihil appetatur nisi inquantum est bonum, impossibile est
            quod finis ad quem ordinatur actio ex deliberatione, sit indifferens: quia vel ratio
            decipitur, et judicat esse bonum sibi quod non est bonum; et hoc non est nisi quando
            finis est malus, discordans a rationis rectitudine, quamvis hoc quod desideratur, forte
            sit bonum desideranti, secundum aliquid sui, ut secundum gustum vel secundum tactum
            delectabile: vel est bonum simpliciter; et sic etiam actus ex fine erit bonus.</p>
          <p xml:id="ta-l2d40q1-d1e405">Ad sextum dicendum, quod non sufficit omnino habitualis ordinatio actus in Deum: quia
            ex hoc quod est in habitu, nullus meretur, sed ex hoc quod actu operatur. Nec tamen
            oportet quod intentio actualis ordinans in finem ultimum sit semper conjuncta cuilibet
            actioni quae dirigitur in aliquem finem proximum; sed sufficit quod aliquando actualiter
            omnes illi fines in finem ultimum referantur; sicut fit quando aliquis cogitat se totum
            ad Dei dilectionem dirigere: tunc enim quidquid ad seipsum ordinat, in Deum ordinatum
            erit. Et si quaeratur quando oporteat actum referre in finem ultimum, hoc nihil aliud
            est quam quaerere quando oportet habitum caritatis exire in actum: quia quandocumque
            habitus caritatis in actum exit, fit ordinatio totius hominis in finem ultimum, et per
            consequens omnium eorum quae in ipsum ordinantur ut bona sibi.</p>
          <p xml:id="ta-l2d40q1-d1e409">Sed quia aliquos actus indifferentes ponimus, ideo oportet ad alia respondere. Ad
            septimum dicendum, quod hoc quod dicitur: <quote xml:id="ta-l2d40q1-Qd1e411">omnia in gloriam Dei facite</quote>,
            potest intelligi dupliciter: vel affirmative, vel negative. Si negative, sic est sensus:
            nihil contra Deum faciatis: et hoc modo praeceptum est: et sic praeceptum hoc
            praeteritur vel per peccatum mortale, quod contra Deum fit; vel per peccatum veniale,
            quod praeter praeceptum et praeter Deum fit. Si autem intelligatur affirmative, hoc
            potest esse dupliciter. Aut ita quod actualis relatio in Deum sit conjuncta actioni
            nostrae cuilibet, non quidem in actu sed in virtute, secundum quod virtus primae
            ordinationis manet in omnibus actionibus sequentibus, sicut et virtus finis ultimi manet
            in omnibus finibus ad ipsum ordinatis; et sic adhuc praeceptum est, et contingit
            omissionem ejus esse venialem vel mortalem, sicut dictum est. Vel ita quod ordinatio
            actualis in Deum sit actu conjuncta cuilibet actioni nostrae; et sic potest intelligi
            dupliciter: vel distributive, vel collective. Si distributive, sic est sensus:
            quamcumque actionem facitis, melius est si eam actu in Deum ordinetis; et sic est
            consilium. Si autem sumatur collective, sic est sensus: omnia opera vestra ita faciatis
            quod nullum eorum sit quin actu in Deum ordinetis; et hoc nec praeceptum nec consilium
            est, sed finis praecepti, ad quod per impletionem praeceptorum pervenitur: sic enim
            sancti in patria actus suos in Deum referunt. Sciendum tamen, quod qualitercumque
            affirmative exponatur, non intelligitur nisi de operibus deliberatae voluntatis, quia
            illa tantum opera proprie nostra dici possunt, ut dictum est.</p>
          <p xml:id="ta-l2d40q1-d1e415">Ad octavum dicendum, quod verbum est immediatus effectus rationis; et ideo minus potest
            verbum praeter deliberationem esse quam factum: et propter hoc, verbum otiosum magis est
            peccatum veniale quam factum otiosum. Sciendum tamen, quod secundum Gregorium, otiosum
            est quod caret intentione piae voluntatis, aut ratione justae necessitatis; unde non
            omne verbum jocosum est otiosum, si ad recreationem referatur: quia etiam in jocis
            contingit esse virtutem eutrapeliam, de qua philosophus in 4 Ethic. determinat.</p>
        </div>
        <div xml:id="ta-l2d40q1-Dd1e419">
          <head xml:id="ta-l2d40q1-Hd1e421">Expositio textus</head>
          <p xml:id="ta-l2d40q1-d1e424"><quote xml:id="ta-l2d40q1-Qd1e425">Affectus tuus nomen imponit operi tuo</quote>. Si universaliter intelligitur,
            oportet exponi de affectu eligente, et non solum intendente, ut dictum est. <quote xml:id="ta-l2d40q1-Qd1e428">Ubi
              fides non erat, bonum opus non erat</quote>, idest meritorium. De hoc tamen in
            sequenti distinctione quaeretur. <quote xml:id="ta-l2d40q1-Qd1e431">Qui dicunt omnes actus esse
              indifferentes</quote>. Illi considerabant actus secundum rationem generis tantum; quia
            inquantum actus est generaliter sumptus, indifferens est ad bonitatem vel malitiam
            moralem, quamvis habeat bonitatem naturalem. Si tamen intelligebant de actu
            particulariter accepto, sic simpliciter falsa erat ista opinio. Sed hoc non videntur
            intellexisse: quia actionem particulariter acceptam dicebant esse conjunctam cuidam
            fini, ex quo bonitatem vel malitiam habet, sicut furari vel aliquid hujusmodi.
              <quote xml:id="ta-l2d40q1-Qd1e434">Aliis autem videtur quod quidam actus in se mali sunt</quote>. Isti accipiebant
            actus secundum quod ad aliquam speciem determinantur, non tamen secundum quod sunt
            individuati; et quia aliqui actus ex specie sua habent bonitatem, et aliqui malitiam, et
            aliqui neutrum, ut levare festucam; ideo distinguebant actus per tria genera: et quia
            illud quod inest alicui ex specie sua nunquam recedit ab eo, ideo dicebant, quod actus
            qui non sunt indifferentes, si sunt boni, quacumque intentione fiant, boni remanent, et
            similiter de malis; intelligentes de bonitate ex genere vel ex specie actus: non quod
            actus qui erat bonus ex genere vel circumstantia, si fieret mala intentione, esset bonus
            simpliciter; sed quia bonus remanebat ex genere. <quote xml:id="ta-l2d40q1-Qd1e437">Sed Augustinus evidentissime
              docet (...) omnes actus secundum intentionem et causam judicandos bonos vel
              malos</quote>. Hic ponitur tertia opinio; et haec accipit actum bonum vel malum
            simpliciter. Et quia intentio mala sufficit ad hoc quod actus sit malus simpliciter, non
            tamen intentio bona sufficit ad hoc quod actus sit bonus simpliciter; ideo ex
            intentione, secundum hanc opinionem, judicantur actus mali, non autem boni; et sic patet
            quod quaelibet harum trium opinionum secundum aliquid vera est. <quote xml:id="ta-l2d40q1-Qd1e440">Qui crucifigendo
              Christum, arbitrabantur se obsequium praestare Deo</quote>. Hoc intelligitur de
            minoribus deceptis fraude majorum qui eum ex malitia persequebantur, cognoscentes eum a
            Deo venisse per signa quae faciebat. <quote xml:id="ta-l2d40q1-Qd1e444">Quae tamen quidam contendunt nunquam habere
              bonam causam</quote>. Hoc dicunt illi de prima opinione, vel etiam de secunda: et
            accipiunt causam et non finem ultimum, sed finem proximum, qui malus est: sunt enim malo
            fini conjuncta ut bene fieri non possint.</p>
        </div>
      </div>
    </body>
  </text>
</TEI>