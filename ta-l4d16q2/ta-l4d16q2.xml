<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber IV, Distinctio 16, Quaestio 2</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Liber IV, Distinctio 16, Quaestio 2</title>
          <date when="2016-03-19">March 19, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-19">March 19, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="G" n="ghent567">Ghent, Belgium, Ghent University Library, 567</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#G" n="281a"/>
      </div>
    </front>
    <body>
      <div xml:id="ta-l4d16q2">
        <head xml:id="ta-l4d16q2-Hd1e97">Quaestio 2</head>
        <div xml:id="ta-l4d16q2-Dd1e100">
          <head xml:id="ta-l4d16q2-Hd1e102">Prooemium</head>
          <p xml:id="ta-l4d16q2-d1e105">Deinde quaeritur de remissione venialium; et circa hoc quaeruntur duo: 1 de modo
            remissionis; 2 de causa remissionis.</p>

        </div>
        <div xml:id="ta-l4d16q2-Dd1e109" type="articulus">
          <head xml:id="ta-l4d16q2-Hd1e111">Articulus 1</head>

          <head xml:id="ta-l4d16q2-Hd1e114" type="question-title">Utrum peccatum veniale possit dimitti voluntate manente ad
            illud</head>

          <div xml:id="ta-l4d16q2-Dd1e117">
            <head xml:id="ta-l4d16q2-Hd1e119">Quaestiuncula 1</head>
            <p xml:id="ta-l4d16q2-d1e122">Ad primum sic proceditur. Videtur quod peccatum veniale possit dimitti voluntate
              manente ad illud. Voluntas enim peccati venialis gratiam non excludit. Sed nullum
              peccatum veniale est quod gratia remitti non possit, cum remittatur per virtutem
              gratiae mortale, quod multo difficilius est. Ergo veniale dimitti potest adhuc manente
              voluntate ad illud.</p>
            <p xml:id="ta-l4d16q2-d1e125">Praeterea, sicut peccatum mortale caritati opponitur, ita veniale fervori caritatis.
              Sed illud quod secum compatitur caritas, non impedit dimissionem peccati mortalis.
              Ergo cum voluntatem permanentem in peccato veniali compatiatur fervor caritatis,
              videtur quod veniale remitti possit in eo qui adhuc habet voluntatem adhaerentem
              veniali.</p>
            <p xml:id="ta-l4d16q2-d1e128">Praeterea, sicut dictum est, ad hoc quod voluntas removeatur ab eo in quo semel fuit
              fixa, requiritur actualis displicentia. Sed aliquando veniale peccatum dimittitur ei
              qui non habet displicentiam de veniali peccato, sicut patet in martyribus, qui statim
              evolant, quamvis forte de peccatis venialibus non cogitent, nec actualem displicentiam
              habeant. Ergo videtur quod peccatum veniale dimitti possit adhuc manenti in illo.</p>
            <p xml:id="ta-l4d16q2-d1e131">Sed contra, manente causa non potest tolli effectus. Sed adhaerentia voluntatis
              inordinata ad aliquid erit causa venialis peccati. Ergo manente voluntate fixa in
              illo, non potest remitti ipsum peccatum.</p>
            <p xml:id="ta-l4d16q2-d1e135">Praeterea, affectus ad opus habet rationem peccati, sicut et ipsum opus peccati. Sed
              ipsum opus venialis peccati, dum manet, non permittit peccatum veniale dimitti. Ergo
              nec affectus ad ipsum manens.</p>

          </div>
          <div xml:id="ta-l4d16q2-Dd1e139">
            <head xml:id="ta-l4d16q2-Hd1e141">Quaestiuncula 2</head>
            <p xml:id="ta-l4d16q2-d1e144">Ulterius. Videtur quod unum peccatum veniale non possit dimitti sine alio. Quia,
              sicut in praecedenti dist. dictum est, dominus nullum sanavit quem non omnino
              liberaret. Sed non potest alicui veniale peccatum dimitti, nisi domino ipsum sanante.
              Ergo si absolvitur ab uno veniali, absolvitur ab omnibus.</p>
            <p xml:id="ta-l4d16q2-d1e147">Praeterea, peccatum veniale est majoris adhaerentiae quam mortale; unde remisso
              mortali adhuc manet veniale. Sed unum mortale non potest remitti nisi omnia alia
              dimittantur. Ergo nec unum veniale nisi aliis remissis.</p>
            <p xml:id="ta-l4d16q2-d1e150">Praeterea, ei qui displicet Deo, peccatum non remittitur. Sed veniale displicet Deo.
              Ergo quamdiu manet unum, aliud non remittitur.</p>
            <p xml:id="ta-l4d16q2-d1e153">Sed contra, majoris gratiae est remissio mortalis peccati quam venialis. Sed unum
              peccatum veniale manens fixum in corde, non impedit remissionem mortalis peccati. Ergo
              multo minus impedit remissionem alterius venialis.</p>

          </div>
          <div xml:id="ta-l4d16q2-Dd1e157">
            <head xml:id="ta-l4d16q2-Hd1e159">Quaestiuncula 3</head>
            <p xml:id="ta-l4d16q2-d1e162">Ulterius. Videtur quod veniale peccatum possit remitti sine mortali. Joan. 8, super
              illud: <quote xml:id="ta-l4d16q2-Qd1e164">qui sine peccato est vestrum</quote> etc., dicit Augustinus, quod omnes
              illi erant in peccato mortali: venialia enim eis dimittebantur per caeremonias. Ergo
              veniale potest dimitti non dimisso mortali.</p>
            <p xml:id="ta-l4d16q2-d1e168">Praeterea, mortale et veniale contrarie dividuntur. Sed mortale potest dimitti sine
              veniali. Ergo veniale potest dimitti sine mortali.</p>
            <p xml:id="ta-l4d16q2-d1e171">Praeterea, peccato quod sufficienter punitum est, non debetur alia poena: quia non
              vindicat bis Deus in idipsum. Sed peccatum veniale potest aliquis, in mortali
              existens, sufficienter in seipso punire, cum debeatur ei poena finita. Ergo non
              reservabitur ulterius ad poenam. Sed nunquam aliquis absolvitur a reatu poenae, nisi
              prius absolvatur a culpa; alias culpa inordinata remaneret sine poena. Ergo manente
              peccato mortali, potest veniale remitti.</p>
            <p xml:id="ta-l4d16q2-d1e174">Sed contra, Gregorius dicit, quod veniale peccatum obscurat mentem, sed mortale
              obtenebrat. Sed obscuritas non removetur nisi per lucem; lux autem spiritualis est
              gratia, quae etiam mortale delet. Ergo non potest dimitti veniale sine dimissione
              mortalis.</p>
          </div>
          <div xml:id="ta-l4d16q2-Dd1e179">
            <head xml:id="ta-l4d16q2-Hd1e181">Quaestiuncula 1</head>
            <p xml:id="ta-l4d16q2-d1e184">Respondeo dicendum ad primam quaestionem, quod peccatum quodlibet debet remitti
              quantum ad duo: scilicet quantum ad culpam, et quantum ad reatum: et non potest esse
              secunda remissio sine prima; quia quamdiu manet culpa, manet debitum poenae. Culpa
              autem in deordinatione voluntatis consistit; unde non potest culpa tolli nisi
              reordinetur voluntas; quod esse non potest quamdiu in ipsa deordinatione manet, alias
              essent duo opposita simul vera; et ideo nullo modo veniale dimitti potest, quamdiu
              voluntas ad illud manet.</p>
            <p xml:id="ta-l4d16q2-d1e187">Ad primum ergo dicendum, quod non est ex defectu gratiae quin illud veniale in quo
              adhuc voluntas manet, remitti non possit; sed ex defectu ejus cui remittendum est, in
              quo impedimentum remissionis invenitur.</p>
            <p xml:id="ta-l4d16q2-d1e190">Ad secundum dicendum, quod quodlibet peccatum mortale opponitur cuilibet
              quantumcumque parvae caritati; non autem quodlibet veniale opponitur cuicumque fervori
              caritatis. Dicitur enim fervor caritatis per similitudinem, secundum quod ad exteriora
              quodammodo ebulliendo refunditur. Ex illa autem parte qua veniale committitur,
              caritatis fervor non apparet, sed aliquid praeter caritatem. Unde quamvis sit fervor
              caritatis quantum ad aliqua, potest tamen esse tepiditas quantum ad alia; et sic non
              quilibet fervor opponitur cuilibet veniali; unde non est similis comparatio peccati
              mortalis ad caritatem, et venialis ad fervorem caritatis.</p>
            <p xml:id="ta-l4d16q2-d1e193">Ad tertium dicendum, quod voluntas quae fuit fixa in aliquo, non removetur inde nisi
              per actualem dissensum, si illud memoriae occurrat, alias sufficit habitualis; sicut
              etiam de mortalibus contingit quod oblita remittuntur.</p>

          </div>
          <div xml:id="ta-l4d16q2-Dd1e197">
            <head xml:id="ta-l4d16q2-Hd1e199">Quaestiuncula 2</head>
            <p xml:id="ta-l4d16q2-d1e202">Ad secundam quaestionem dicendum, quod ea quae non habent connexionem ad invicem,
              unum potest auferri sine altero; sed quae habent aliquo modo connexionem, unum non
              potest sine alio auferri. Peccata autem mortalia, quamvis non habeant connexionem ex
              parte conversionis, habent tamen connexionem ex parte aversionis, quia ab uno
              incommutabili bono avertunt: et ideo unum sine alio remitti non potest, cum remissio
              culpae magis respiciat per oppositum aversionem quam conversionem; quia culpa
              remittitur secundum restitutionem ad illud a quo culpa separavit. Venialia autem non
              habent connexionem neque quantum ad conversionem neque quantum ad aversionem, quia in
              eis nulla est aversio a fine, etsi sit aliquis defectus in actu eorum quae expediunt
              ad finem; et ideo potest unum veniale sine alio dimitti.</p>
            <p xml:id="ta-l4d16q2-d1e205">Ad primum ergo dicendum, quod remissio venialis non comparatur, proprie loquendo,
              sanationi: quia infirmitas, quae per sanationem curatur, destitutionem virtutis
              importat; non autem est aliqua destitutio vel debilitatio virtutis spiritualis in
              culpa veniali, sed solum dispositio ad virtutis destitutionem; et ideo ratio illa non
              est ad propositum.</p>
            <p xml:id="ta-l4d16q2-d1e208">Ad secundum dicendum, quod peccatum veniale non dicitur esse majoris adhaerentiae
              quam mortale quasi ex parte sua firmius in anima maneat; sed ex parte nostra, quia
              peccata venialia non ita facile devitamus sicut mortalia, ad quae dimittenda ex
              necessitate obligamur.</p>
            <p xml:id="ta-l4d16q2-d1e211">Ad tertium dicendum, quod peccatum mortale ita Deo displicet, quod etiam facit ipsum
              peccantem Deo displicentem, inquantum pulchritudinem gratiae, quam Deus in ipso amat,
              aufert. Sed peccatum veniale quamvis Deo displiceat, quia inordinatum est, non tamen
              facit peccantem Deo displicentem: quia non aufertur claritas gratiae, sed quodammodo
              obnubilatur, inquantum ejus processus ad exteriora impeditur; et ideo Gregorius dicit,
              quod peccatum veniale obscurat, sed mortale obtenebrat: et propter hoc, unum peccatum
              veniale non impedit quin aliud remitti possit, quamvis mortale unum impediat
              dimissionem alterius.</p>

          </div>
          <div xml:id="ta-l4d16q2-Dd1e215">
            <head xml:id="ta-l4d16q2-Hd1e217">Quaestiuncula 3</head>
            <p xml:id="ta-l4d16q2-d1e220">Ad tertiam quaestionem dicendum, quod remoto priori removetur posterius, nec
              posterius restituitur nisi priori restituto: fervor autem caritatis, cui veniale
              opponitur, est posterior ipsa caritate; unde quamdiu caritas non restituitur, nec
              fervor caritatis reparari potest; in qua reparatione consistit venialis peccati
              dimissio, sicut etiam in reparatione caritatis dimissio mortalis; et ideo non potest
              veniale dimitti ei cui mortale non dimittitur. Potest etiam ex parte remittentis ratio
              assignari: quia a Deo, qui solus peccata dimittit, peccatum mortale separat; et ideo
              effectum ejus in remissione peccati venialis habens peccatum mortale non percipit;
              sicut assignata est ratio ex parte ejus quo fit remissio, scilicet caritatis, quae
              universa delicta operit, Prov. 10, quam peccatum mortale tollit.</p>
            <p xml:id="ta-l4d16q2-d1e223">Ad primum ergo dicendum, quod Augustinus nominat ibi venialia irregularitates quas
              secundum legem contrahebant.</p>
            <p xml:id="ta-l4d16q2-d1e226">Ad secundum dicendum, quod veniale non avertit a Deo, neque caritatem tollit, sicut
              mortale; et ideo non impedit dimissionem mortalis, sicut e contrario.</p>
            <p xml:id="ta-l4d16q2-d1e229">Ad tertium dicendum, quod poena, etiam omnis, offensam non tollit, nisi ab eo in quem
              peccatum commissum est, acceptetur; nec acceptari potest quamdiu inimicitia ad ipsum
              manet; et ideo manente inimicitia hominis ad Deum per peccatum mortale, poena
              quantacumque veniale non purgat; unde Isaiae 38, dominus dicit, non esse accepta
              jejunia eorum qui ad lites et contentionem jejunabant.</p>
          </div>
        </div>
        <div xml:id="ta-l4d16q2-Dd1e234" type="articulus">
          <head xml:id="ta-l4d16q2-Hd1e236">Articulus 2</head>

          <head xml:id="ta-l4d16q2-Hd1e239" type="question-title">Utrum peccatum veniale possit dimitti sine infusione novae
            gratiae</head>

          <div xml:id="ta-l4d16q2-Dd1e242">
            <head xml:id="ta-l4d16q2-Hd1e244">Quaestiuncula 1</head>
            <p xml:id="ta-l4d16q2-d1e247">Ad secundum sic proceditur. Videtur quod peccatum veniale non possit dimitti sine
              gratiae novae infusione. Peccatum enim veniale transiens actu, in anima manet reatu.
              Sed reatus fundatur super macula. Cum ergo macula non possit ab anima abstergi nisi
              per gratiam, sicut nec tenebra nisi per lucem, videtur quod veniale dimitti non possit
              sine gratiae infusione.</p>
            <p xml:id="ta-l4d16q2-d1e250">Praeterea, veniale peccatum consistit in hoc quod minus amatur Deus quam debet. Sed
              minoratio ista non potest tolli nisi caritate augmentata, secundum cujus augmentum
              nova missio spiritus sancti attenditur, ut in 1 Lib., dist. 15, quaest. 5, art. 1,
              quaestiunc. 2, in corp., dictum est, et per consequens nova gratia. Ergo peccatum
              veniale sine gratiae infusione remitti non potest.</p>
            <p xml:id="ta-l4d16q2-d1e253">Sed contra, novae gratiae additio gratiam praeexistentem auget, si eam inveniat. Sed
              cum peccatum veniale gratiam non auferat; si sine gratiae infusione dimitti non
              posset, oporteret quod quandocumque dimittitur veniale, gratiae gratia adderetur. Ergo
              semper homo post veniale rediret in majorem gratiam; quod falsum est: quia tunc
              frequens iteratio venialium non disponeret ad mortale.</p>

          </div>
          <div xml:id="ta-l4d16q2-Dd1e257">
            <head xml:id="ta-l4d16q2-Hd1e259">Quaestiuncula 2</head>
            <p xml:id="ta-l4d16q2-d1e262">Ulterius. Videtur quod gratia sine contritione possit peccatum veniale remittere.
              Quia, sicut dicit Gregorius, quod est aqua ad caminum, hoc est veniale ad fervorem
              caritatis. Sed fervor caritatis potest esse sine contritione: potest enim aliquis in
              Deum ferventer converti, et tamen de peccato non dolere, quod est conteri. Ergo
              peccatum veniale potest dimitti sine contritione.</p>
            <p xml:id="ta-l4d16q2-d1e265">Praeterea, contritio non solum importat dolorem de praeterito peccato, sed etiam
              propositum non peccandi de cetero. Sed alicui dimittitur veniale peccatum, qui non
              habet tale propositum: quia scit se sine peccato veniali praesentem vitam agere non
              posse. Ergo sine contritione peccatum veniale dimitti potest.</p>
            <p xml:id="ta-l4d16q2-d1e268">Praeterea, aliquis in peccato veniali existens, potest dormiens mori, et taliter quod
              statim evolet; puta si propter fidem prius confessam constanter occidatur. Sed dum
              dormit, conteri non potest. Ergo cum ei peccatum veniale dimittatur, videtur quod
              possit sine contritione peccatum veniale dimitti.</p>
            <p xml:id="ta-l4d16q2-d1e271">Sed contra, si gratia sine aliquo adjuncto peccatum veniale remittere posset, gratia
              secum veniale non compateretur. Sed compatitur secum veniale. Ergo oportet aliquem
              motum contritionis advenire ad peccati venialis dimissionem.</p>

          </div>
          <div xml:id="ta-l4d16q2-Dd1e275">
            <head xml:id="ta-l4d16q2-Hd1e277">Quaestiuncula 3</head>
            <p xml:id="ta-l4d16q2-d1e280">Ulterius. Videtur quod de peccato veniali teneatur homo etiam confiteri. Jacob. 5,
              16: <quote xml:id="ta-l4d16q2-Qd1e282">confitemini alterutrum peccata vestra</quote>; in quo praeceptum
              confessionis datur, ut in littera dicitur. Sed secundum Glossam loquitur de
              confessione venialium et mortalium; quia dicit quod majora solis sacerdotibus, sed
              leviora sociis confiteri possumus. Ergo tenemur confiteri venialia.</p>
            <p xml:id="ta-l4d16q2-d1e286">Praeterea, de venialibus tenetur homo satisfacere: quia satisfacere est actus
              justitiae: ad justitiae autem actum tenemur. Sed satisfactio debet esse secundum
              arbitrium sacerdotis, qui vicem Dei obtinet; quod esse non potest nisi confessione
              praecedente. Ergo de venialibus homo confiteri tenetur.</p>
            <p xml:id="ta-l4d16q2-d1e289">Praeterea, praeceptum Ecclesiae est ut homo semel in anno saltem confiteatur. Sed
              aliquis est qui non habet nisi venialia. Ergo tenetur illa confiteri.</p>
            <p xml:id="ta-l4d16q2-d1e292">Sed contra, nullus tenetur ad impossibile. Sed confiteri omnia venialia est
              impossibile, cum cognitionem nostram effugiant. Ergo non tenemur illa confiteri.</p>

          </div>
          <div xml:id="ta-l4d16q2-Dd1e297">
            <head xml:id="ta-l4d16q2-Hd1e299">Quaestiuncula 4</head>
            <p xml:id="ta-l4d16q2-d1e302">Ulterius. Videtur quod per benedictionem episcopalem, aquam benedictam, et hujusmodi,
              peccatum veniale remitti non possit. Quia ex eisdem causis aliquid fit et corrumpitur,
              ut dicitur in 2 Ethic. Sed peccatum veniale causatur ex actu nostro. Ergo oportet quod
              aliquid in nobis sit per quod dimittatur; et ita, cum ista sint extra, per ea peccatum
              veniale dimitti non potest.</p>
            <p xml:id="ta-l4d16q2-d1e305">Praeterea, peccatum veniale, ut dictum est, non dimittitur sine contritione. Sed ipsa
              contritio per se sufficit ad dimissionem. Ergo praedicta nihil operantur ad
              dimissionem.</p>
            <p xml:id="ta-l4d16q2-d1e308">Praeterea, praedicta omnia aequalem habent habitudinem ad omnia peccata venialia. Si
              ergo per ea aliquod veniale dimittitur, omnia dimittuntur; et sic frequentissime homo
              esset sine veniali; quod non videtur verum.</p>
            <p xml:id="ta-l4d16q2-d1e311">Sed contra est quod communiter dicitur, quod multa sunt remedia contra venialia
              peccata; scilicet tunsio pectoris, aspersio aquae benedictae, unctio extrema, et omnis
              sacramentalis unctio; benedictio episcopi, panis benedictus, generalis confessio,
              compassio alieni delicti, dimissio, Eucharistia, oratio dominica, et alia quaecumque
              levis poenitentia.</p>
          </div>
          <div xml:id="ta-l4d16q2-Dd1e315">
            <head xml:id="ta-l4d16q2-Hd1e317">Quaestiuncula 1</head>
            <p xml:id="ta-l4d16q2-d1e320">Respondeo dicendum ad primam quaestionem, quod homo in peccato mortali a Deo
              avertitur, sibi alium finem constituens: et ideo lumen gratiae amittit, sicut et lumen
              solis qui visum a sole avertit; et propter hoc non potest peccatum mortale remitti
              nisi per gratiae infusionem. Sed homo per peccatum veniale non adhaeret commutabili
              bono quasi fini; et ideo non avertitur a fine, quod est incommutabile bonum; unde per
              veniale homo gratiam non amittit; et ideo non oportet quod ad hoc quod remittatur
              veniale, gratia aliqua infundatur de novo; sed sufficit quod gratia quae jam habetur,
              in actum prodeat: quia ipsum veniale non tollebat habitum, sed solummodo impediebat
              virtutis actum.</p>
            <p xml:id="ta-l4d16q2-d1e323">Ad primum ergo dicendum, quod macula potest esse dupliciter. Uno modo per privationem
              pulchritudinis: et sic in veniali non manet aliqua macula, quia gratiam non tollit,
              quae est animae decor. Alio modo per hoc quod pulchritudo quae est gratiae, impeditur
              ne exterius appareat, sicut per pulverem pulchritudo faciei foedatur; et talis macula
              est in veniali, quia impeditur decor gratiae ne in actibus exterius ostendatur: unde
              non oportet quod talis macula per infusionem gratiae tollatur, sed per actum qui
              gratiae impedimentum tollat.</p>
            <p xml:id="ta-l4d16q2-d1e326">Ad secundum dicendum, quod veniale peccatum non consistit in hoc quod homo minus amet
              Deum in habitu: quia veniale non diminuit caritatem; alias eam quandoque totaliter
              tolleret: sed in hoc quod amor Dei non ostenditur in omnibus actibus hominis, aliqua
              deordinatione in eis existente.</p>

          </div>
          <div xml:id="ta-l4d16q2-Dd1e330">
            <head xml:id="ta-l4d16q2-Hd1e332">Quaestiuncula 2</head>
            <p xml:id="ta-l4d16q2-d1e335">Ad secundam quaestionem dicendum, quod peccatum veniale non dimittitur, ut dictum
              est, quamdiu voluntas manet in illo. Ipsam autem recedere voluntatem ab eo quod quis
              prius volebat, est displicere ei quod voluit. Talis autem displicentia dolor
              contritionis dicitur, quando est gratia informata; et ideo peccatum veniale sine
              contritione non dimittitur. Sed sciendum, quod contritio potest accipi tripliciter:
              vel actu, vel habitu, vel medio modo. Habitu quidem contritio existens non sufficit ad
              peccati venialis dimissionem: quia tunc quicumque haberet poenitentiae virtutis
              habitum, cujus actus est quaelibet contritio, consecutus esset peccati venialis
              dimissionem; et sic peccatum veniale cum gratia esse non posset. Nec iterum requiritur
              quod semper sit actualis contritio; quia sequeretur quod peccatum quod quis in memoria
              vel in cognitione non habet, remitti non posset. Et ideo dicendum, quod requiritur
              contritio medio modo, quia scilicet etsi actu peccatum non displiceat explicite,
              displicet tamen implicite: quia ex virtute actus quem agit, sequeretur displicentia
              explicita peccati venialis, si cogitatio ad illud ferretur.</p>
            <p xml:id="ta-l4d16q2-d1e338">Ad primum ergo dicendum, quod quamvis fervor caritatis possit esse dum homo in Deum
              fertur motu caritatis, sine hoc quod actu de peccato veniali cogitet explicite; tamen
              in illo motu implicite continetur displicentia venialis peccati, vel unius, vel
              omnium; quia si ferventer in Deum fertur, displicet ei omne quod a Deo retardat; unde
              potest esse tam fervens motus caritatis in Deum quod omnia peccata venialia consumat
              etiam sine actuali cognitione ipsorum.</p>
            <p xml:id="ta-l4d16q2-d1e341">Ad secundum dicendum, quod peccata mortalia sunt in potestate nostra, ut vitentur non
              solum singula, sed etiam omnia; venialia autem, etsi singula vitari possint, non tamen
              omnia; quod ex infirmitate naturae contingit: et ideo in contritione de venialibus non
              exigitur propositum non peccandi venialiter, sicut in contritione de mortali
              exigebatur; sed quod displiceat ei et peccatum praeteritum, et infirmitas qua ad
              peccatum veniale inclinatur, quamvis ab eo omnino immunis esse non possit.</p>
            <p xml:id="ta-l4d16q2-d1e344">Ad tertium dicendum, quod passio pro Christo suscepta vim Baptismi obtinet, ut supra
              dictum est, dist. 4, quaest. 3, art. 3, quaestiunc. 3; et ideo purgat ab omni veniali
              et mortali, nisi actualiter voluntatem renitentem invenerit: et propter hoc illud
              peccatum veniale quod forte etiam post confessionem frequenter incurrit, non tardat
              ipsum quin evolet, et praecipue cum ipsa poena martyrii habeat vim purgandi. De aliis
              autem qui moriuntur dormientes, dicendum, quod dimittitur eis illud veniale etiam
              quantum ad culpam post mortem.</p>

          </div>
          <div xml:id="ta-l4d16q2-Dd1e348">
            <head xml:id="ta-l4d16q2-Hd1e350">Quaestiuncula 3</head>
            <p xml:id="ta-l4d16q2-d1e353">Ad tertiam quaestionem dicendum, quod confessio ad hoc necessaria est ut poenitens
              satisfactionem accipiat secundum modum delicti. Peccato autem veniali non debetur
              poena satisfactoria taxata, quia poena illa esset proportionata poenae peccati
              mortalis, a qua peccatum veniale in infinitum distat; unde per solam contritionem
              interiorem peccatum veniale remitti potest. Et quod aliqua satisfactio exterius
              injungitur, hoc est magis ad devotionem excitandum vel contritionem, quam ad
              satisfaciendum; et ideo ad confessionem venialium non tenemur neque necessitate
              absoluta: quia sic nec de eis poenitere, nec ea vitare tenemur: nec etiam necessitate
              quae est ex suppositione finis, scilicet remissionis eorum: quia etiam sine
              confessione vel actu, vel proposito existente possunt venialia remitti; tamen
              perfectionis est ea confiteri.</p>
            <p xml:id="ta-l4d16q2-d1e356">Ad primum ergo dicendum, quod verbum illud Jacobi quantum ad peccata mortalia est
              praeceptum; sed quantum ad venialia est consilium.</p>
            <p xml:id="ta-l4d16q2-d1e359">Ad secundum dicendum, quod ratio illa procedit ex falsa suppositione, ut ex dictis
              patet.</p>
            <p xml:id="ta-l4d16q2-d1e362">Ad tertium dicendum, quod in casu illo, propter praeceptum Ecclesiae, dicunt aliqui
              quod tenetur homo venialia confiteri. Alii vero dicunt, quod sufficit quod se
              repraesentet sacerdoti, et se immunem a peccato mortali ostendat, ut ad communionem
              admitti possit. Praeceptum enim Ecclesiae est ad obligandum illos qui habent aliqua
              quae confiteri debeant: cadit enim sub praecepto magis taxatio temporis quam ipse
              confessionis actus; unde si alicui per gratiam collatum esset ut a peccato veniali
              immunis esset, sicut beatae virgini est collatum, non teneretur ad illud
              praeceptum.</p>

          </div>
          <div xml:id="ta-l4d16q2-Dd1e366">
            <head xml:id="ta-l4d16q2-Hd1e368">Quaestiuncula 4</head>
            <p xml:id="ta-l4d16q2-d1e371">Ad quartam quaestionem dicendum, quod, sicut dictum est, veniale peccatum dimittitur
              per fervorem caritatis, qui explicite vel implicite contritionem contineat; et ideo
              illa quae nata sunt de se excitare fervorem caritatis, peccata venialia dimittere
              dicuntur: hujusmodi autem sunt quae gratiam conferunt, sicut omnia sacramenta, et
              quibus impedimenta fervoris et gratiae auferuntur, sicut aqua benedicta, quae virtutem
              inimici reprimit, et episcopalis benedictio, vel etiam exercitium humilitatis ex parte
              nostra; sicut tunsio pectoris, et oratio dominicalis, et hujusmodi.</p>
            <p xml:id="ta-l4d16q2-d1e374">Ad primum ergo dicendum, quod actus noster requiritur ad dimissionem venialis; sed
              ista dicuntur peccatum veniale remittere, inquantum in actum, nostrum fervorem
              excitant.</p>
            <p xml:id="ta-l4d16q2-d1e377">Ad secundum dicendum, quod ista sine contritione non delent peccatum veniale; sed
              dicuntur delere, inquantum contritionem causant.</p>
            <p xml:id="ta-l4d16q2-d1e380">Ad tertium dicendum, quod secundum quantitatem fervoris est quantitas remissionis; et
              ideo secundum quod per ista major vel minor concitatur, qui de pluribus vel
              paucioribus, implicite ad minus, contritionem contineat, secundum hoc plura vel
              pauciora venialia dimittuntur, et non omnia semper.</p>
          </div>
        </div>
      </div>
    </body>
  </text>
</TEI>