<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum IV, Distinctio 25, Quaestio 2</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Librum IV, Distinctio 25, Quaestio 2</title>
          <date when="2016-03-19">March 19, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-19">March 19, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="G" n="ghent567">Ghent, Belgium, Ghent University Library, 567</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#G" n="429b"/>
      </div>
    </front>
    <body>
      <div xml:id="ta-l4d25q2">
        <head xml:id="ta-l4d25q2-Hd1e97">Librum IV, Distinctio 25, Quaestio 2</head>
        <div xml:id="ta-l4d25q2-Dd1e100">
          <head xml:id="ta-l4d25q2-Hd1e102">Prooemium</head>
          <p xml:id="ta-l4d25q2-d1e105">Deinde quaeritur de ordinatis; et circa hoc quaeruntur duo: 1 utrum aliquis impediatur
            propter defectum naturae; 2 utrum impediatur propter conditionem fortunae
            exterioris.</p>

        </div>
        <div xml:id="ta-l4d25q2-Dd1e109" type="articulus">
          <head xml:id="ta-l4d25q2-Hd1e111">Articulus 1</head>

          <head xml:id="ta-l4d25q2-Hd1e114" type="questionTitle">Utrum sexus femineus impediat ordinis susceptionem</head>

          <div xml:id="ta-l4d25q2-Dd1e117">
            <head xml:id="ta-l4d25q2-Hd1e119">Quaestiuncula 1</head>
            <p xml:id="ta-l4d25q2-d1e122">Ad primum sic proceditur. Videtur quod sexus femineus non impediat ordinis
              susceptionem. Quia officium prophetiae est majus quam sacerdotis officium: quia
              propheta est medius inter Deum et sacerdotem, sicut sacerdos inter Deum et populum.
              Sed prophetiae officium aliquando mulieribus est concessum, ut patet 4 Reg. Ergo et
              sacerdotii officium eis competere potest.</p>
            <p xml:id="ta-l4d25q2-d1e125">Praeterea, sicut ordo ad quamdam perfectionem pertinet, ita et praelationis officium,
              et martyrium, et religionis status. Sed praelatio committitur mulieribus in novo
              testamento, ut patet de abbatissis, et in veteri, ut patet de Debora quae judicavit
              Israel, judicum 4: competit etiam eis martyrium, et religionis status. Ergo et ordo
              Ecclesiae.</p>
            <p xml:id="ta-l4d25q2-d1e128">Praeterea, ordinum potestas in anima fundatur. Sed sexus non est in anima. Ergo
              diversitas sexuum non facit distinctionem in receptione ordinum.</p>
            <p xml:id="ta-l4d25q2-d1e131">Sed contra est quod dicitur 1 Tim. 2, 12: <quote xml:id="ta-l4d25q2-Qd1e133">mulierem docere in Ecclesia non
                permitto, nec dominari in virum</quote>.</p>
            <p xml:id="ta-l4d25q2-d1e138">Praeterea, in ordinandis praeexigitur corona, quamvis non de necessitate sacramenti.
              Sed corona et tonsura non competit mulieribus, ut patet 1 Corinth. 11. Ergo nec
              ordinum susceptio.</p>

          </div>
          <div xml:id="ta-l4d25q2-Dd1e142">
            <head xml:id="ta-l4d25q2-Hd1e144">Quaestiuncula 2</head>
            <p xml:id="ta-l4d25q2-d1e147">Ulterius. Videtur quod pueri, et qui carent usu rationis, non possint ordines
              suscipere. Quia, ut in littera dicitur, sacri canones in suscipientibus ordines certum
              aetatis tempus determinaverunt. Sed hoc non esset, si pueri recipere possent ordinis
              sacramentum. Ergo et cetera.</p>
            <p xml:id="ta-l4d25q2-d1e150">Praeterea, sacramentum ordinis est dignius quam matrimonium. Sed pueri, et alii
              carentes usu rationis, non possunt contrahere matrimonium. Ergo nec ordines
              suscipere.</p>
            <p xml:id="ta-l4d25q2-d1e153">Praeterea, cujus est potentia, ejus est actus, secundum philosophum in Lib. de somno
              et vigilia. Sed actus ordinis requirit usum rationis. Ergo et ordinis potestas.</p>
            <p xml:id="ta-l4d25q2-d1e156">Sed contra, ille qui ante annos discretionis est promotus ad ordines, sine iteratione
              ipsorum quandoque in eis conceditur ministrare, ut patet extra de clerico ordinato per
              saltum. Hoc autem non esset, si ordinem non suscepisset. Ergo puer potest ordinem
              suscipere.</p>
            <p xml:id="ta-l4d25q2-d1e160">Praeterea, alia sacramenta in quibus character imprimitur, possunt pueri suscipere,
              ut Baptismum et confirmationem. Ergo pari ratione ordinem.</p>
          </div>
          <div xml:id="ta-l4d25q2-Dd1e164">
            <head xml:id="ta-l4d25q2-Hd1e166">Quaestiuncula 1</head>
            <p xml:id="ta-l4d25q2-d1e169">Respondeo dicendum ad primam quaestionem, quod quaedam requiruntur in recipiente
              sacramentum quasi de necessitate sacramenti, quae si desint, non potest aliquis
              suscipere neque sacramentum neque rem sacramenti; quaedam vero requiruntur non de
              necessitate sacramenti, sed de necessitate praecepti propter congruitatem ad
              sacramentum; et sine talibus aliquis suscipit sacramentum, sed non rem sacramenti.
              Dicendum ergo, quod sexus virilis requiritur ad susceptionem ordinis non solum secundo
              modo, sed etiam primo. Unde etsi mulieri exhibeantur omnia quae in ordinibus fiunt,
              ordinem non suscipit: quia cum sacramentum sit signum, in his quae in sacramento
              aguntur, requiritur non solum res, sed significatio rei; sicut dictum est, quod in
              extrema unctione exigitur quod sit infirmus, ut significetur curatione indigens. Cum
              ergo in sexu femineo non possit significari aliqua eminentia gradus, quia mulier
              statum subjectionis habet; ideo non potest ordinis sacramentum suscipere. Quidam autem
              dixerunt, quod sexus virilis est de necessitate praecepti, sed non de necessitate
              sacramenti: quia etiam in decretis fit mentio de diaconissa et presbytera. Sed
              diaconissa dicitur quae in aliquo actu diaconi participat, sicut quae legit homiliam
              in Ecclesia; presbytera autem dicitur vidua, quia presbyter idem est quod senior.</p>
            <p xml:id="ta-l4d25q2-d1e172">Ad primum ergo dicendum, quod prophetia non est sacramentum, sed donum Dei; unde non
              exigitur ibi significatio, sed solum res. Et quia secundum rem, in his quae sunt
              animae, mulier non differt a viro, cum quandoque mulier inveniatur melior quantum ad
              animam multis viris; ideo donum prophetiae et alia hujusmodi potest accipere, sed non
              ordinis sacramentum.</p>
            <p xml:id="ta-l4d25q2-d1e175">Et per hoc patet solutio ad secundum et tertium. De abbatissis tamen dicitur, quod
              non habent praelationem ordinariam, sed quasi ex commissione propter periculum
              cohabitationis virorum ad mulieres. Debora autem praefuit in temporalibus, non in
              sacerdotalibus, sicut et nunc mulieres possunt temporaliter dominari.</p>

          </div>
          <div xml:id="ta-l4d25q2-Dd1e180">
            <head xml:id="ta-l4d25q2-Hd1e182">Quaestiuncula 2</head>
            <p xml:id="ta-l4d25q2-d1e185">Ad secundam quaestionem dicendum, quod per pueritiam, et alios defectus quibus
              tollitur usus rationis, praestatur impedimentum actui; et ideo omnia illa sacramenta
              quae actum requirunt suscipientis, talibus non competunt, sicut poenitentia,
              matrimonium, et hujusmodi. Sed quia potestates infusae sunt priores actibus, sicut et
              naturales, quamvis acquisitae sint posteriores; remoto autem posteriori non tollitur
              prius; ideo omnia sacramenta in quibus non requiritur actus suscipientis de
              necessitate sacramenti, sed potestas aliqua spiritualis divinitus datur, possunt pueri
              suscipere et alii qui usu rationis carent; hac tamen distinctione habita, quod in
              minoribus ordinibus requiritur discretionis tempus de honestate propter dignitatem
              sacramenti, sed non de necessitate praecepti, neque de necessitate sacramenti. Unde
              aliqui, si necessitas adsit, et spes profectus, ad minores ordines possunt ante annos
              discretionis promoveri sine peccato, et suscipient ordinem: quia quamvis tunc non sint
              idonei ad officia quae eis committuntur, tamen per assuetudinem idonei reddentur. Sed
              ad majores ordines requiritur usus rationis et de honestate, et de necessitate
              praecepti propter votum continentiae quod habent annexum; et quia etiam eis sacramenta
              tractanda committuntur. Sed ad episcopatum, ubi in corpus mysticum accipitur potestas,
              requiritur actus suscipientis curam pastoralem; et ideo est etiam de necessitate
              consecrationis episcopalis quod usum rationis habeat. Quidam autem dicunt, quod ad
              omnes ordines requiritur usus rationis de necessitate sacramenti; sed eorum dictum
              ratione vel auctoritate non confirmatur.</p>
            <p xml:id="ta-l4d25q2-d1e188">Ad primum ergo dicendum, quod non omne quod est de necessitate praecepti, est de
              necessitate sacramenti, ut dictum est.</p>
            <p xml:id="ta-l4d25q2-d1e191">Ad secundum dicendum, quod matrimonium causat consensus, qui sine usu rationis esse
              non potest; sed in receptione ordinis non requiritur aliquis actus ex parte
              recipientis: quod patet ex hoc quod nullus actus ex parte eorum exprimitur in eorum
              consecratione; et ideo non est simile.</p>
            <p xml:id="ta-l4d25q2-d1e194">Ad tertium dicendum, quod ejusdem est actus et potentia; sed tamen aliquando potentia
              praecedit, sicut liberum arbitrium usum suum; et sic est in proposito.</p>
          </div>
        </div>
        <div xml:id="ta-l4d25q2-Dd1e199" type="articulus">
          <head xml:id="ta-l4d25q2-Hd1e201">Articulus 2</head>

          <head xml:id="ta-l4d25q2-Hd1e204" type="questionTitle">Utrum servitus impediat aliquem a susceptione ordinis</head>

          <div xml:id="ta-l4d25q2-Dd1e207">
            <head xml:id="ta-l4d25q2-Hd1e209">Quaestiuncula 1</head>
            <p xml:id="ta-l4d25q2-d1e212">Ad secundum sic proceditur. Videtur quod servitus non impediat aliquem a susceptione
              ordinis. Subjectio enim corporalis non repugnat praelationi spirituali. Sed in servo
              est subjectio corporalis. Ergo non impeditur quin debeat suscipere praelationem
              spiritualem, quae in ordine datur.</p>
            <p xml:id="ta-l4d25q2-d1e215">Praeterea, illud quod est occasio humilitatis non debet impedire susceptionem
              alicujus sacramenti. Sed servitus est hujusmodi; unde apostolus consulit quod si
              aliquis possit, utatur servitute, 1 Corinth. 7. Ergo non debet impedire a promotione
              ordinis.</p>
            <p xml:id="ta-l4d25q2-d1e218">Praeterea, magis est turpe clericum in servum vendi quam servum in clericum
              promoveri. Sed licite clericus in servum vendi potest: quia episcopus Nolanus,
              scilicet beatus Paulinus, seipsum in servum vendidit, ut in dialogis legitur. Ergo
              multo fortius potest servus in clericum promoveri.</p>
            <p xml:id="ta-l4d25q2-d1e221">Sed contra, videtur quod impediat quantum ad necessitatem sacramenti. Quia mulier non
              potest suscipere sacramentum ratione subjectionis. Sed major subjectio est in servo;
              quia mulier non datur viro in ancillam, propter quod non est de pedibus sumpta. Ergo
              et servus sacramentum non suscipit.</p>
            <p xml:id="ta-l4d25q2-d1e225">Praeterea, aliquis, ex quo suscipit ordinem, tenetur in ordine ministrare. Sed non
              potest simul ministrare domino suo carnali, et in spirituali ministerio. Ergo videtur
              quod non possit ordinem suscipere, quia dominus debet conservari indemnis.</p>

          </div>
          <div xml:id="ta-l4d25q2-Dd1e229">
            <head xml:id="ta-l4d25q2-Hd1e231">Quaestiuncula 2</head>
            <p xml:id="ta-l4d25q2-d1e234">Ulterius. Videtur quod propter homicidium aliquis non debeat prohiberi a sacris
              ordinibus. Quia ordines nostri sumpserunt initium a Levitarum officiis, ut in
              praecedenti dist. dictum est. Sed Levitae consecraverunt manus suas in sanguinis
              effusione fratrum suorum, ut patet Exod. 32. Ergo et in novo testamento non debent
              aliqui a susceptione ordinum prohiberi propter sanguinis effusionem.</p>
            <p xml:id="ta-l4d25q2-d1e237">Praeterea, propter actum virtutis nullus debet impediri ab aliquo sacramento. Sed
              aliquando sanguis effunditur per justitiam, sicut a judice; et peccaret habens
              officium, si non effunderet. Ergo non impeditur propter hoc a sacramenti
              susceptione.</p>
            <p xml:id="ta-l4d25q2-d1e240">Praeterea, poena non debetur nisi culpae. Sed aliquis sine culpa quandoque homicidium
              committit, sicut se defendendo, vel etiam casualiter. Ergo non debet incurrere
              irregularitatis poenam.</p>
            <p xml:id="ta-l4d25q2-d1e243">Sed contra hoc sunt plura canonum statuta, et Ecclesiae consuetudo.</p>

          </div>
          <div xml:id="ta-l4d25q2-Dd1e247">
            <head xml:id="ta-l4d25q2-Hd1e249">Quaestiuncula 3</head>
            <p xml:id="ta-l4d25q2-d1e252">Ulterius. Videtur quod illegitime nati non debeant impediri a susceptione ordinum.
              Quia filius non debet portare iniquitatem patris. Portaret autem, si propter hoc
              impediretur ab ordinibus suscipiendis. Ergo et cetera.</p>
            <p xml:id="ta-l4d25q2-d1e255">Praeterea, magis impeditur aliquis propter defectum proprium quam alienum. Sed a
              susceptione ordinum propter illicitum concubitum suum non semper aliquis impeditur.
              Ergo nec propter illicitum concubitum patris sui.</p>
            <p xml:id="ta-l4d25q2-d1e258">Sed contra est quod dicitur Deuter. 23: <quote xml:id="ta-l4d25q2-Qd1e260">mamzer non ingredietur, hoc est de
                scorto natus, Ecclesiam Dei usque ad decimam generationem</quote>. Ergo multo minus
              debent promoveri ad ordines.</p>

          </div>
          <div xml:id="ta-l4d25q2-Dd1e266">
            <head xml:id="ta-l4d25q2-Hd1e268">Quaestiuncula 4</head>
            <p xml:id="ta-l4d25q2-d1e271">Ulterius. Videtur quod propter defectum membrorum non debeat aliquis impediri. Quia
              afflictio non debet addi afflicto. Ergo non debet privari ordinis gradu propter poenam
              corporalis defectus.</p>
            <p xml:id="ta-l4d25q2-d1e274">Praeterea, plus exigitur ad actum ordinis integritas discretionis quam integritas
              corporis. Sed aliqui possunt promoveri ante annos discretionis. Ergo et cum corporis
              defectu.</p>
            <p xml:id="ta-l4d25q2-d1e277">Sed contra est quod tales prohibebantur a ministerio veteris legis. Ergo multo
              fortius debent in nova lege prohiberi.</p>
            <p xml:id="ta-l4d25q2-d1e280">De bigamia dicetur in tractatu de matrimonio dist. 27.</p>
          </div>
          <div xml:id="ta-l4d25q2-Dd1e284">
            <head xml:id="ta-l4d25q2-Hd1e286">Quaestiuncula 1</head>
            <p xml:id="ta-l4d25q2-d1e289">Respondeo dicendum ad primam quaestionem, quod in susceptione ordinis mancipatur homo
              divinis officiis. Et quia nullus potest alteri dare quod suum non est; ideo servus qui
              non habet potestatem sui, non potest ad ordines promoveri: si tamen promovetur,
              ordinem suscipit, quia libertas non est de necessitate sacramenti, licet sit de
              necessitate praecepti; cum non impediat potestatem, sed actum tantum. Et similis ratio
              est de omnibus qui sunt aliis obligati; ut ratiociniis detenti, et hujusmodi
              personae.</p>
            <p xml:id="ta-l4d25q2-d1e292">Ad primum ergo dicendum, quod in susceptione spiritualis potestatis est aliqua
              obligatio ad aliqua etiam corporaliter agenda; et ideo per corporalem subjectionem
              impeditur.</p>
            <p xml:id="ta-l4d25q2-d1e295">Ad secundum dicendum, quod ex multis aliis quae non praestant impedimentum executioni
              ordinum, potest aliquis occasionem humilitatis accipere; et ideo ratio non
              sequitur.</p>
            <p xml:id="ta-l4d25q2-d1e298">Ad tertium dicendum, quod beatus Paulinus ex abundantia caritatis spiritu Dei actus
              hoc fecit, quod rei eventus probat, quia per ejus servitutem multi de grege suo sunt a
              servitute liberati; et ideo non est ad consequentiam trahendum: quia <quote xml:id="ta-l4d25q2-Qd1e300">ubi
                spiritus domini, ibi libertas</quote>, 2 Corinth. 3, 17.</p>
            <p xml:id="ta-l4d25q2-d1e305">Ad quartum dicendum, quod signa sacramentalia ex naturali similitudine repraesentant;
              mulier autem ex natura habet subjectionem, et non servus; et ideo non est simile.</p>
            <p xml:id="ta-l4d25q2-d1e308">Ad quintum dicendum, quod si est promotus sciente domino suo, et non reclamante, ex
              hoc ipso efficitur ingenuus. Si autem eo nesciente; tunc episcopus, et ille qui
              praesentavit, tenentur domino in duplum quam sit pretium servi, si sciverunt ipsum
              esse servum: alias si servus habeat peculium, debet seipsum redimere; alioquin
              redigetur in servitutem domini sui, non obstante quod ordinem suum exequi non
              potest.</p>

          </div>
          <div xml:id="ta-l4d25q2-Dd1e312">
            <head xml:id="ta-l4d25q2-Hd1e314">Quaestiuncula 2</head>
            <p xml:id="ta-l4d25q2-d1e317">Ad secundam quaestionem dicendum, quod omnes ordines referuntur ad sacramentum
              Eucharistiae, quod est sacramentum pacis nobis per sanguinem Christi effusum factae.
              Et quia homicidium maxime contrariatur paci, et homicidae magis conformantur
              occidentibus Christum quam ipsi Christo occiso, cui omnes ministri praedicti
              sacramenti debent conformari; ideo de necessitate praecepti est quod non sit homicida
              qui ad ordines promovetur, quamvis non sit de necessitate sacramenti.</p>
            <p xml:id="ta-l4d25q2-d1e320">Ad primum ergo dicendum, quod vetus lex inferebat poenam sanguinis, non autem lex
              nova; et non est simile de ministris veteris et novae legis, quae est jugum suave et
              onus leve.</p>
            <p xml:id="ta-l4d25q2-d1e323">Ad secundum dicendum, quod irregularitas non incurritur propter peccatum tantum, sed
              principaliter propter ineptitudinem personae ad sacramentum Eucharistiae ministrandum:
              et ideo judex, et omnes qui in causa sanguinis ei participant, sunt irregulares
              propter hoc quod effusio sanguinis non decet ministros dicti sacramenti.</p>
            <p xml:id="ta-l4d25q2-d1e326">Ad tertium dicendum, quod nullus facit nisi illud cujus causa est quod est
              voluntarium in homine; et ideo ille qui ignoranter hominem occidit homicidio casuali,
              non dicitur homicida, nec irregularitatem incurrit: nisi dederit operam rei illicitae,
              vel nisi omiserit debitam diligentiam, quia jam quodammodo efficitur voluntarium. Nec
              hoc est propter hoc quod culpa careat, quia etiam sine culpa incurritur irregularitas;
              et ideo etiam ille qui se defendendo in aliquo casu non peccat homicidium committendo,
              nihilominus irregularis est.</p>

          </div>
          <div xml:id="ta-l4d25q2-Dd1e330">
            <head xml:id="ta-l4d25q2-Hd1e332">Quaestiuncula 3</head>
            <p xml:id="ta-l4d25q2-d1e335">Ad tertiam quaestionem dicendum, quod ordinati, in quadam dignitate prae aliis
              constituuntur; ideo ex quadam honestate requiritur in eis claritas quaedam, non de
              necessitate sacramenti, sed de necessitate praecepti: ut scilicet sint bonae famae,
              bonis moribus ornati, non publice poenitentes. Et quia obscuratur hominis claritas ex
              vitiosa origine, ideo etiam de illegitimo thoro nati a susceptione ordinum
              repelluntur, nisi cum eis dispensetur; et tanto est difficilior dispensatio, quanto
              eorum origo est turpior.</p>
            <p xml:id="ta-l4d25q2-d1e338">Ad primum ergo dicendum, quod irregularitas non est poena iniquitati debita; et ideo
              patet quod illegitime nati non portant iniquitatem patris ex hoc quod irregulares
              sunt.</p>
            <p xml:id="ta-l4d25q2-d1e341">Ad secundum dicendum, quod ea quae per actum committuntur, possunt per poenitentiam
              et actum contrarium aboleri; non autem ea quae ex natura sunt; et ideo non est simile
              de vitioso actu et vitiosa origine.</p>

          </div>
          <div xml:id="ta-l4d25q2-Dd1e345">
            <head xml:id="ta-l4d25q2-Hd1e347">Quaestiuncula 4</head>
            <p xml:id="ta-l4d25q2-d1e350">Ad quartam quaestionem dicendum, quod, sicut ex dictis patet, aliquis efficitur
              ineptus ad susceptionem ordinis vel propter impedimentum actus, vel propter
              impedimentum claritatis personae; et ideo patientes defectum in membris impediuntur a
              susceptione ordinis, si sit talis defectus qui maculam notabilem inferat, per quem
              obscuretur personae claritas, ut abscissio nasi; vel periculum in executione facere
              possit; alias non impediuntur. Haec autem integritas exigitur de necessitate
              praecepti, sed non de necessitate sacramenti.</p>
            <p xml:id="ta-l4d25q2-d1e353">Et per hoc patet solutio ad objecta.</p>
          </div>
        </div>
      </div>
    </body>
  </text>
</TEI>