<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber II, Distinctio 41, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Liber II, Distinctio 41, Quaestio 1</title>
          <date when="2016-03-18">March 18, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-18">March 18, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l2d41q1">
        <head xml:id="ta-l2d41q1-Hd1e89">Quaestio 1</head>
        <div xml:id="ta-l2d41q1-Dd1e92">
          <head xml:id="ta-l2d41q1-Hd1e94">Prooemium</head>
          <p xml:id="ta-l2d41q1-d1e97">Ostenso quod ex finis intentione, vel voluntate, actus exterior habet malitiam et
            bonitatem; hic determinat quasdam quaestiones circa praedeterminata; et dividitur in
            partes duas: in prima inquirit de actu peccati per comparationem ad intentionem; in
            secunda de actu peccati inquirit per comparationem ad voluntatem, ibi: <quote xml:id="ta-l2d41q1-Qd1e99">post haec
              investigari oportet, qualiter intelligendum sit quod ait Augustinus</quote>. Prima in
            duas dividitur: in prima movet quaestionem; in secunda determinat eam, ibi: <quote xml:id="ta-l2d41q1-Qd1e102">quod
              a quibusdam non irrationabiliter astruitur</quote>. Et haec dividitur in duas,
            secundum duas opiniones: secunda incipit, ibi: <quote xml:id="ta-l2d41q1-Qd1e105">alii vero, qui trifariam
              distinctionem actuum faciunt, opera cuncta quae ad naturae subsidium fiunt, semper
              bona esse astruunt</quote>. Circa primum tria facit: primo ponit solutionem propositae
            quaestionis secundum unam opinionem; secundo objicit in contrarium, ibi: <quote xml:id="ta-l2d41q1-Qd1e108">his
              autem objicitur quod supra dixit Augustinus</quote>; tertio ponit responsionem, ibi:
              <quote xml:id="ta-l2d41q1-Qd1e111">quibus illi respondent. Post haec investigari oportet, qualiter intelligendum
              sit quod ait Augustinus</quote>. Hic determinat de actu peccati in comparatione ad
            voluntatem; et dividitur in partes duas: in prima inquirit de peccato in genere per
            comparationem ad voluntatem; in secunda de illo specialiter peccato quod in interiori
            voluntatis actu consistit, ibi: <quote xml:id="ta-l2d41q1-Qd1e115">si autem omne peccatum mortale, voluntarium est,
              cum voluntas mala peccatum sit mortale, constat ipsam esse voluntarium
              peccatum</quote>. Prima dividitur in tres, secundum quod tres auctoritates Augustinus
            ponit in materia ista, quae dubitationem habent; secunda, ibi: <quote xml:id="ta-l2d41q1-Qd1e118">illius etiam
              intelligentia perquirenda est quod in Lib. de duabus animabus edidit</quote>. Tertia,
            ibi: <quote xml:id="ta-l2d41q1-Qd1e121">in eodem quoque libro de duabus animabus aliud tradidit consideratione
              dignum</quote>. Hic est duplex quaestio. Prima de comparatione actus ad intentionem.
            Secunda de comparatione peccati ad voluntatem. Circa primum quaeruntur duo: 1 utrum
            fides intentionem dirigat; 2 utrum aliquis actus in infidelibus possit esse bonus,
            quorum intentio non est per fidem directa.</p>
        </div>
        <div xml:id="ta-l2d41q1-Dd1e126" type="articulus">
          <head xml:id="ta-l2d41q1-Hd1e128">Articulus 1</head>

          <head xml:id="ta-l2d41q1-Hd1e131" type="question-title">Utrum fides habeat universaliter dirigere intentionem</head>

          <p xml:id="ta-l2d41q1-d1e134">Ad primum sic proceditur. Videtur quod fidei non sit intentionem universaliter
            dirigere. Diversorum enim specie, diversae sunt regulae et mensurae, ut ex 10 Metaph.
            patet: quia mensura est homogenea mensurato. Sed virtutes diversae sunt secundum
            speciem. Ergo fides non potest dirigere in operationibus omnium virtutum.</p>
          <p xml:id="ta-l2d41q1-d1e137">Praeterea, cujus est ordinare, ejus est etiam dirigere: quia directio est per
            ordinationem in finem. Sed ordinatio est rationis. Ergo et dirigere; et ita non
            indigetur fide ad dirigendum.</p>
          <p xml:id="ta-l2d41q1-d1e140">Praeterea, secundum Bernardum, prudentia est auriga virtutum. Sed aurigae officium est
            currum dirigere. Ergo videtur quod dirigere pertineat ad prudentiam, et non ad
            fidem.</p>
          <p xml:id="ta-l2d41q1-d1e144">Praeterea, opus dicitur esse rectum, secundum quod conformatur legi. Sed assentire legi
            pertinet ad justitiam; unde et legalis dicitur a philosopho in 5 Ethic. Ergo videtur
            quod lex justitiam dirigat.</p>
          <p xml:id="ta-l2d41q1-d1e147">Praeterea, Christus non habuit fidem. Si igitur fides dirigit intentionem, Christus non
            habuit intentionem rectam: quod absurdum est.</p>
          <p xml:id="ta-l2d41q1-d1e150">Praeterea, secundum Tullium, virtus est habitus quidam in modum naturae rationi
            consentaneus. Sed quaelibet natura per seipsam tendit in finem suum, sicut ignis per
            suam levitatem sursum dirigitur, et terra deorsum. Ergo quaelibet virtus dirigit suum
            actum in finem.</p>
          <p xml:id="ta-l2d41q1-d1e153">Sed contra, illius est dirigere cujus est ostendere quo eundum est. Sed hoc facit
            fides: quia fides est substantia sperandarum rerum, Heb. 11. Ergo fidei est dirigere
            intentionem.</p>
          <p xml:id="ta-l2d41q1-d1e156">Praeterea, a primo est rectitudo in omnibus aliis. Sed fides est prima virtutum. Ergo
            fidei est intentionem omnium virtutum dirigere.</p>
          <p xml:id="ta-l2d41q1-d1e159">Respondeo dicendum, quod rectum dicitur esse cujus medium non exit ab extremis. Actus
            autem consideratur inter duo, quae quasi sunt ejus extrema, scilicet principium agens,
            et finem intentum; unde in opere vel intentione rectitudo esse dicitur, secundum quod
            opus ab agente egrediens non praetergreditur ordinem debiti finis; et ideo illius est
            dirigere cujus est in finem ordinare. Sed ordinare in finem contingit dupliciter: vel
            ostendendo finem, vel inclinando in finem. Ostendere autem finem, rationis est; sed
            inclinare in finem est voluntatis: quia amor, in quo actus voluntatis exprimitur, est
            quasi quoddam pondus animae, secundum Augustinum. Sed perfecte finem ostendere non
            competit rationi nisi secundum quod est per habitum perfecta; similiter non competit
            perfecte inclinare in finem voluntati, nisi secundum quod est per habitum perfecta.
            Finis autem humanorum actuum potest accipi dupliciter: vel finis proprius et proximus;
            vel communis et ultimus; et hic est duplex. Quia vel excedit facultatem naturae, sicut
            felicitas futura in patria; et in hunc finem ostendendo dirigit fides, et inclinando
            dirigit caritas (sicut aliqua forma naturalis inclinat in suum finem), quia ad hunc
            finem non sufficit dirigere naturalis potentia neque per se, neque perfecta per habitum
            naturalem vel acquisitum; et quia ad hunc finem, cum sit ultimus, sunt omnes alii fines
            ordinati; ideo fides et caritas dicuntur dirigere intentionem universaliter in omnibus.
            In finem autem communem proportionatum humanae facultati dirigit ratio, ostendendo,
            perfecta per habitum sapientiae acquisitae, cujus actus est felicitas contemplativa, ut
            in 10 Ethic. dicitur; vel perfecta per habitum prudentiae, cujus actus est felicitas
            civilis: inclinando autem virtus appetitiva, secundum quod est perfecta habitibus
            virtutum moralium.</p>
          <p xml:id="ta-l2d41q1-d1e163">Ad primum ergo dicendum, quod diversorum specie non potest esse idem regulans proprium;
            sed potest idem esse commune; et sic fides dirigit, inquantum ordinat in finem
            ultimum.</p>
          <p xml:id="ta-l2d41q1-d1e166">Ad secundum dicendum, quod ratio non potest sufficienter dirigere ad hoc quod humanam
            cognitionem naturalem excedit; in quod tamen, sicut in finem ultimum, oportet omnes
            actus nostros ordinari: ideo oportet quod fides dirigat.</p>
          <p xml:id="ta-l2d41q1-d1e169">Ad tertium dicendum, quod prudentia sufficienter dirigit ad finem illum qui est bonum
            humanum, non autem ad finem qui est bonum divinum, quale est quod in patria
            promittitur.</p>
          <p xml:id="ta-l2d41q1-d1e172">Ad quartum dicendum, quod lex dirigit sicut ostendens qualis debeat esse actus
            proportionatus fini ultimo; non enim quilibet actus cuilibet fini proportionatus est, ut
            supra dictum est; et ideo directio fidei, quae ostendit finem, praecedit directionem
            legis, quae docet actum: et ita etiam praecedit directionem justitiae, quae per modum
            inclinationis rectitudinem actus facit, quam lex ostendit.</p>
          <p xml:id="ta-l2d41q1-d1e175">Ad quintum dicendum, quod in fide sunt duo, scilicet cognitio et aenigma, vel
            obscuritas, sive imperfectio. Fides autem habet dirigere non ratione obscuritatis, sed
            ratione cognitionis: et ideo cum Christus habuerit perfectam cognitionem, in eo fuit
            perfecte rectitudo intentionis.</p>
          <p xml:id="ta-l2d41q1-d1e178">Ad sextum dicendum, quod inclinatio naturalis in finem praesupponit quemdam intellectum
            praestituentem finem naturae, et dantem sibi inclinationem in finem ultimum; et ita
            etiam inclinationem moralis virtutis in finem praecedit prudentia quasi ostendens, et
            dirigens in finem; et sic singulae virtutes inclinando dirigunt in fines proximos, non
            autem in finem ultimum.</p>
        </div>
        <div xml:id="ta-l2d41q1-Dd1e182" type="articulus">
          <head xml:id="ta-l2d41q1-Hd1e184">Articulus 2</head>

          <head xml:id="ta-l2d41q1-Hd1e187" type="question-title">Utrum aliquis actus hominis infidelis possit esse bonus</head>

          <p xml:id="ta-l2d41q1-d1e190">Ad secundum sic proceditur. Videtur quod nullus actus infidelis hominis bonus esse
            possit. Quia, ut dicitur in Glossa Rom. 10, omnis vita infidelium peccatum est. Sed non
            potest esse simul peccatum et bonus actus. Ergo nullus actus infidelis bonus est.</p>
          <p xml:id="ta-l2d41q1-d1e193">Praeterea, omnis actus bonus est rectus. Sed omnis actus rectus procedit ab intentione
            recta. Cum igitur fides intentionem dirigat, videtur quod ubi non est fides, actus bonus
            esse non possit.</p>
          <p xml:id="ta-l2d41q1-d1e196">Praeterea, omne bonum Deo placet, et est sibi acceptum. Sed vita infidelium non est Deo
            accepta, quia gratia carent. Ergo in eis actus bonus non est.</p>
          <p xml:id="ta-l2d41q1-d1e200">Praeterea, illud proprie dicitur malum quod caret aliqua perfectione quam natum est et
            debet habere. Sed omnis actus humanus natus est in ultimum finem beatitudinis referri,
            nisi sit per se malus, et debet in ipsum referri, ut ex dictis patet. Cum ergo actus
            infidelium in ultimum finem non referatur, in quem fides dirigit, ut dictum est, videtur
            quod omnis actus infidelium sit malus.</p>
          <p xml:id="ta-l2d41q1-d1e203">Praeterea, infidelitas fidei opponitur. Sed fideles per fidem diriguntur in finem
            aliquem. Ergo infideles per infidelitatem in oppositum finem diriguntur. Sed omnes actus
            fidelium sunt boni per hoc quod ordinati sunt in finem in quem dirigit fides. Ergo eadem
            ratione omnis actus infidelium est malus.</p>
          <p xml:id="ta-l2d41q1-d1e206">Sed contra, non est consilium nisi de bono. Sed infidelibus consulitur ut aliqua de
            genere bonorum faciant. Ergo illorum actus non omnes sunt mali.</p>
          <p xml:id="ta-l2d41q1-d1e209">Praeterea, nihil laudabile est vel laudatur, nisi bonum. Sed sancti, ut Hieronymus, et
            Augustinus, saepe laudant aliquos gentiles de aliquibus operibus. Ergo aliqua opera
            ipsorum fuerunt bona.</p>
          <p xml:id="ta-l2d41q1-d1e212">Respondeo dicendum, quod sicut in rebus naturalibus una perfectio alteri superadditur,
            sic ut quaedam res habeant unam illarum, et quaedam duas, et sic deinceps; ita etiam in
            moralibus contingit in actu considerare aliquam perfectionem alii superadditam; ex
            quarum unaquaque dicitur actus bonus; et si aliqua illarum perfectionum desit, deerit
            bonitas quae est secundum perfectionem illam. Verbi gratia, omnis actus, inquantum est
            actus, habet quamdam essentialem bonitatem, secundum quod omne ens bonum est; sed in
            aliquibus actibus superadditur quaedam bonitas ex proportione actus ad debitum objectum,
            et secundum hoc dicitur actus bonus ex genere; et ulterius ex debita commensuratione
            circumstantiarum dicetur bonus ex circumstantia; et sic deinceps, quousque perveniatur
            ad ultimam bonitatem, cujus humanus actus est susceptivus, quae est ex ordine in finem
            ultimum per habitum gratiae et caritatis: et ideo actus illorum qui gratiam et caritatem
            non habent, hoc modo bonus esse non potest: et haec est bonitas secundum quam actus
            meritorius dicitur. Sed subtracto posteriori, nihilominus remanet prius, ut in Lib. de
            causis dicitur; unde quamvis ab infidelium actibus subtrahatur ista bonitas, secundum
            quam actus meritorius dicitur, remanet tamen bonitas alia vel virtutis politicae, vel ex
            circumstantia, vel ex genere: et ideo non oportet quod omnis eorum actus sit malus, sed
            solum quod sit deficientis bonitatis; sicut quamvis equus deficiat a rationalitate quam
            homo habet, non tamen ideo malus est, sed habet bonitatem deficientem a bonitate
            hominis.</p>
          <p xml:id="ta-l2d41q1-d1e215">Ad primum ergo dicendum, quod cum dicitur, omnis vita infidelium peccatum est, non est
            intelligendum hoc modo, quod omnis actus eorum peccatum sit, sed quia semper cum peccato
            vivunt: quia infidelitas est tale peccatum, quo retento, nullum aliorum dimittitur. Vel
            dicendum, quod intelligitur de illis actibus ad quos ex sua infidelitate impelluntur, ut
            est adorare idola, et abstinere a cibis prohibitis in lege, quasi non sit eis licitum
            vesci: et hoc videtur intendere apostolus.</p>
          <p xml:id="ta-l2d41q1-d1e219">Ad secundum dicendum, quod fides dirigit intentionem in finem ultimum; sed ratio
            naturalis vel prudentia potest dirigere in aliquem finem proximum: et quia ille finis
            proximus est ordinabilis in finem ultimum, etiamsi actu non ordinetur, ideo in
            infidelibus, quorum actus per vim rationis in talem finem diriguntur, possunt aliqui
            actus esse boni, sed deficientes a perfecta bonitate, secundum quam actus est
            meritorius.</p>
          <p xml:id="ta-l2d41q1-d1e222">Ad tertium dicendum, quod sicut aliquid participat bonitatem, ita etiam Deo est
            acceptum: et ideo actus illi enuntiantur Deo accepti simpliciter qui meritorii sunt,
            completam bonitatem habentes; sed tamen etiam actus alii, secundum quod sunt boni ex
            genere vel ex circumstantia, Deo placent, non tamen sicut remunerabiles aeterno
            praemio.</p>
          <p xml:id="ta-l2d41q1-d1e225">Ad quartum dicendum, quod non obligamur ad hoc quod quilibet actus actu dirigatur in
            finem illum in quem non potest nisi fides dirigere: quia praecepta affirmativa non
            obligant ad semper, quamvis semper obligent; et ideo non oportet ut actus infidelium,
            qui in finem illum non est ordinatus, semper sit peccatum; sed solum pro tempore illo in
            quo tenetur actum suum in finem ultimum referre.</p>
          <p xml:id="ta-l2d41q1-d1e228">Ad quintum dicendum, quod infideles non semper ex infidelitatis errore finem sibi
            praestituunt, sed aliquando ex vero et recto judicio rationis: et ideo non oportet quod
            in quolibet actu peccent, sed tunc solum quando ex errore finem sibi praestituunt.</p>
        </div>
      </div>
    </body>
  </text>
</TEI>