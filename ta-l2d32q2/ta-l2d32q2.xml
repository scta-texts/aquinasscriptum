<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum II, Distinctio 32, Quaestio 2</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Librum II, Distinctio 32, Quaestio 2</title>
          <date when="2016-03-18">March 18, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-18">March 18, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l2d32q2">
        <head xml:id="ta-l2d32q2-Hd1e89">Librum II, Distinctio 32, Quaestio 2</head>

        <div xml:id="ta-l2d32q2-Dd1e92">
          <head xml:id="ta-l2d32q2-Hd1e94">Prooemium</head>
          <p xml:id="ta-l2d32q2-d1e97">Deinde quaeritur de causa originalis infectionis; et circa hoc quaeruntur tria: 1 utrum
            a Deo sit; 2 utrum divinam sapientiam deceat quod hoc modo permittit animam maculari; 3
            utrum animae ex sua creatione sint inaequales, ut Magister in littera dicit.</p>
        </div>
        <div xml:id="ta-l2d32q2-Dd1e101" type="articulus">
          <head xml:id="ta-l2d32q2-Hd1e103">Articulus 1</head>

          <head xml:id="ta-l2d32q2-Hd1e106" type="questionTitle">Utrum infectio peccati originalis sit a Deo</head>

          <p xml:id="ta-l2d32q2-d1e109">Ad primum sic proceditur. Videtur quod infectio originalis a Deo sit. Anima enim dum
            creatur, infunditur, ut Augustinus dicit. Sed anima in infusione maculatur. Ergo et in
            creatione; et sic a Deo maculam habet.</p>
          <p xml:id="ta-l2d32q2-d1e112">Praeterea, Magister supra dixit, quod si Angelus in primordio suae creationis malus
            fuisset, sequeretur Deum mali esse auctorem. Sed anima in principio suae creationis
            maculata est. Ergo sequitur quod illius maculae Deus sit causa.</p>
          <p xml:id="ta-l2d32q2-d1e115">Praeterea, ut Augustinus dicit, omnis poena a Deo est. Sed haec infectio, praecipue
            secundum quod post Baptismum remanet, poena quaedam est. Ergo a Deo est.</p>
          <p xml:id="ta-l2d32q2-d1e119">Praeterea, quidquid consequitur principia naturae, procedit ab auctore naturae. Sed
            hujusmodi deordinatio ex principiis naturae consequitur, ut supra dictum est, inquantum
            quaelibet vis naturaliter in suum objectum tendit. Ergo a Deo, qui est auctor naturae,
            procedit.</p>
          <p xml:id="ta-l2d32q2-d1e122">Praeterea, nihil est ordinatum ad bonum quod a Deo non sit. Sed fomes est promovens ad
            bonum, maxime secundum quod post Baptismum remanet. Ergo a Deo est.</p>
          <p xml:id="ta-l2d32q2-d1e125">Sed contra, Damascenus dicit, quod Christus assumpsit quod in natura nostra plantavit.
            Sed corruptionem fomitis non assumpsit. Ergo fomes in natura nostra ab ipso non est.</p>
          <p xml:id="ta-l2d32q2-d1e128">Praeterea, Augustinus dicit, quod illud quo homo fit deterior, non potest esse a Deo.
            Sed per infectionem fomitis tota humana natura deteriorata est. Ergo talis infectio a
            Deo non est.</p>
          <p xml:id="ta-l2d32q2-d1e131">Respondeo dicendum, quod in infectione originalis peccati est considerare rationem
            culpae et poenae. Culpae siquidem rationem habet, inquantum ex voluntate inordinata
            primi parentis talis defectus consecutus est; unde sicut actuale peccatum ipsius Adae,
            per quod voluntas ejus deordinata est, non habet Deum auctorem; ita etiam nec ab ipso
            est totus defectus consequens, secundum quod rationem culpae habet. Si autem
            consideretur secundum quod defecit ab aliqua perfectione, sic poena est; et hujusmodi
            poenae quidem Deus causa est. Sed sciendum est, quod non eodem modo est causa omnis
            poenae. Quaedam enim poena est per inflictionem alicujus contrarii affligentis vel
            corrumpentis; et talis quidem poena est a Deo agente, a quo omnis actio, secundum quod
            ordinata est, et passio per consequens, principium sumit. Omnis autem poena, cum justa
            sit, ordinata est. Quaedam vero poena est quae simpliciter in ablatione vel defectu
            consistit, sicut est subtractio gratiae, et aliquid hujusmodi; et hae quidem poenae a
            Deo sunt, non quidem sicut ab agente aliquid, sed potius sicut a non influente talem
            perfectionem; quia in ipso est influere et non influere; et utriusque sua voluntas causa
            est. Si ergo consideretur fomes secundum quod est poena, non dicit aliquam poenam
            inflictam (quia supernaturalia principia non supponunt aliquid positive in homine) sed
            pertinet ad illud genus poenarum quod in solo defectu consistit; ex hoc enim
            concupiscentia vel fomes inordinate inclinat, quia subtractum est vinculum originalis
            justitiae, inferiores vires in obedientia rationis continens; et secundum hoc dicitur
            hujusmodi poenae Deus causa esse, inquantum illam originalem justitiam non confert
            homini nato quam primo homini creato contulerat.</p>
          <p xml:id="ta-l2d32q2-d1e134">Ad primum ergo dicendum, quod creatio et infusio, licet simul sint, respectu animae
            tamen differunt; quia creatio dicitur secundum respectum ad principium a quo est anima
            tantum; infusio vero dicitur secundum respectum ad duo, scilicet ad principium a quo
            procedit, et ad materiam quam perficit. Cum ergo dicitur, anima creatione maculatur,
            ablativus iste potest denotare habitudinem alicujus causae; et sic falsa est: quia
            creatio animae non est causa quod maculetur; nihil enim ex creatione anima habet quod a
            Deo non sit: vel potest denotare concomitantiam; et sic vera est; quia dum creatur,
            maculatur: ex quo tamen non sequitur quod Deus maculae auctor sit. Cum vero dicitur,
            anima infusione maculatur, si ablativus concomitantiam designat absolute, vera est; si
            autem denotet habitudinem causae, duplex est: quia vel intelligitur infusio esse causa
            maculae ex parte principii a quo, et sic falsa est; vel ex parte termini ad quem, et sic
            vera est.</p>
          <p xml:id="ta-l2d32q2-d1e138">Ad secundum dicendum, quod non est simile de anima et de Angelo: Angelus enim creatus
            est non ut forma alterius corporis; unde non poterat ex parte materiae defectus
            incidere; sed oportebat quod si in principio creationis, peccati maculam habuisset, hoc
            ex parte creantis esset: anima vero creatur ut actus cujusdam corporis, ex cujus
            conjunctione potest aliquam maculam contrahere: nec sequitur quod maculae illius Deus
            principium sit.</p>
          <p xml:id="ta-l2d32q2-d1e141">Ad tertium patet responsio per ea quae dicta sunt.</p>
          <p xml:id="ta-l2d32q2-d1e144">Ad quartum dicendum, quod quamvis ferri in delectabile carnis sit de natura ipsius
            concupiscibilis absolute consideratae, non tamen est de natura ejus secundum quod est
            humana, idest per rationis judicium nata ordinari, et praecipue secundum hoc quod in
            natura humana potuit esse talis perfectio in ratione qua concupiscibilem penitus
            ordinaret: et ideo quando praeter ordinem rationis in suum objectum fertur, ex defectu
            quodam contingit: et causa istius defectus, inquantum culpae rationem habet, ex Deo non
            est, ut dictum est.</p>
          <p xml:id="ta-l2d32q2-d1e147">Ad quintum dicendum, quod fomes per se in malum inclinat; sed quod in bonum promoveat,
            hoc est per accidens; unde non sequitur quod quolibet modo consideratus ex Deo sit: quia
            ex quolibet malo aliqua bona per accidens proveniunt.</p>
        </div>
        <div xml:id="ta-l2d32q2-Dd1e151" type="articulus">
          <head xml:id="ta-l2d32q2-Hd1e153">Articulus 2</head>

          <head xml:id="ta-l2d32q2-Hd1e156" type="questionTitle">Utrum conveniat sapientiae divinae infundere animam corpori, a
            quo contrahat maculam</head>

          <p xml:id="ta-l2d32q2-d1e159">Ad secundum sic proceditur. Videtur quod divinam sapientiam non deceat quod anima
            corpori infundatur, ex quo maculam contrahit. Nullus enim sapiens ponit thesaurum suum
            in loco in quo inquinatur. Sed anima pretiosissimus thesaurus Dei est, ut est imagine
            Dei insignita. Ergo non decet divinam sapientiam ut tali corpori infundatur ex quo
            maculam contrahat.</p>
          <p xml:id="ta-l2d32q2-d1e162">Praeterea, si Deus aliquem in Inferno poneret sine propria culpa, non esset decens
            justitiae ejus et sapientiae. Sed ex hoc quod anima ex infusione maculatur, reatum
            infernalis poenae incurrit. Ergo non decet Deum ut tali corpori eam infundat.</p>
          <p xml:id="ta-l2d32q2-d1e165">Praeterea, infectio spiritualis est pejor quam corporalis. Sed consulitur infectis
            lepra corporali ut a coitu abstineant, ne filios infectos generent. Ergo multo fortius
            et Deus instituere debuit ut homines a carnali opere cessarent, ex quo per coitum
            genitos maculam originalis culpae contrahere necesse est.</p>
          <p xml:id="ta-l2d32q2-d1e169">Praeterea, nullus artifex sapiens facit tale opus ex quo sua intentio perfici non
            potest. Sed finis propter quem Deus fecit hominem, est ut ejus beatitudine perfruatur.
            Cum ergo per hoc quod anima tali corpori infunditur, reatum incurrat ut visione careat
            Dei, videtur quod hoc sapientiam Dei non deceat.</p>
          <p xml:id="ta-l2d32q2-d1e172">Praeterea, ut Fulgentius dicit, Deus illius rei non est ultor cujus non est auctor.
            Ergo eadem ratione illius rei non est auctor ex qua de necessitate consequitur hoc cujus
            est ultor. Sed ex unione animae ad tale corpus, de necessitate sequitur infectio
            originalis culpae, cujus Deus est ultor. Ergo tali corpori animam unire Deum non
            decet.</p>
          <p xml:id="ta-l2d32q2-d1e175">Sed contra, non est decens ut Deus opera sua mutet. Sed Deus sic instituit ut homines
            per sexuum commixtionem generarentur, et quod corpori per coitum seminato anima
            infundatur. Ergo non decuit ut Deus hoc mutaret.</p>
          <p xml:id="ta-l2d32q2-d1e178">Praeterea, non est sapientis inducere majorem defectum, ut minor defectus vitetur. Sed
            major defectus esset si humanum genus non multiplicaretur, per cujus multiplicationem
            electorum numerus impletur, quam quod puer in culpa originali nascatur. Ergo non decet
            Deum ut multiplicationem naturalem humani generis cessare faciat ad originalis peccati
            infectionem vitandam.</p>
          <p xml:id="ta-l2d32q2-d1e181">Respondeo dicendum, quod sicut bonum gentis divinius est quam bonum unius hominis, ut
            in 1 Ethic. dicitur; ita etiam bonum universi praepollet bono particularis rei et
            specialis naturae; unde etiam defectus in universum redundans deterior est. Si autem
            humani generis naturalis multiplicatio tolleretur, in defectum totius universi
            redundaret: quia vel subtraheretur natura aliqua de universo quae ad perfectionem
            universi confert; vel etiam alicui parti universi sua naturalis perfectio tolleretur,
            secundum quod unumquodque natum est sibi simile generare; et utrumque in defectum
            universitatis redundaret; et ideo non debuit intermitti humanae generationis processus
            naturalis ut infectio originalis vitaretur. Et praeterea iste est ordo naturalis in
            rebus, ut posteriori remoto id quod prius est remaneat, nec ad ejus remotionem tollatur,
            sicut <quote xml:id="ta-l2d32q2-Qqrvvre" source="http://scta.info/resource/ldc-p1">quando removes vitium, remanet esse</quote>, ut in libro de causis dicitur. Bonitas autem
            naturalis praeexistit omni superadditae bonitati, et acquisitae et gratis collatae; unde
            subtracta illa bonitate quam Deus humanae naturae gratis contulerat, scilicet originalis
            justitia, non congruit ordini quem divina sapientia rebus instituit, ut aliquid eorum
            quae ad naturalem bonitatem pertinent immutetur; et praecipue cum remaneat in natura
            facultas ad recuperandum illud quod deperditum est, vel aliquid eo excellentius.</p>
          <p xml:id="ta-l2d32q2-d1e184">Ad primum ergo dicendum, quod sicut non esset sapiens qui thesaurum in loco mundo
            conservabilem, in immundo reponeret; ita esset valde insipiens qui thesaurum non aliter
            conservabilem, non etiam in immundo loco collocaret; et praecipue si emundandi thesaurum
            possibilitas remaneret. Dico etiam, quod anima habet talem naturam ut tali corpori
            uniatur; unde si tali corpori non uniretur, oporteret quod vel omnino anima non
            crearetur, vel quod alterius naturae esset; et si alterius naturae esset, haec natura
            non esset. Unde constat quod hanc naturam conservari impossibile est nisi per hunc
            modum.</p>
          <p xml:id="ta-l2d32q2-d1e188">Ad secundum dicendum, quod poena Inferni est duplex. Quaedam est quae pro peccato
            actuali debetur; et ista est corruptio alicujus boni quod etiam ex naturalibus
            principiis naturam humanam consequitur; unde injustum esset ut aliquis talem poenam
            subiret nisi per hoc quod propria culpa illam meruisset. Quaedam vero poena est
            originali debita, quae nihil subtrahit eorum quae naturae ex principiis suis debentur,
            sed aliquid humanam facultatem excedens tollit, ad quod tamen ordinata erat per aliquid
            naturae gratis collatum; unde nulla injuria isti homini fit, si non sibi datur quod suae
            naturae non debetur secundum quod eam accepit.</p>
          <p xml:id="ta-l2d32q2-d1e191">Ad tertium dicendum, quod lepra est corruptio illius boni quod principia naturae
            consequitur, et sanari non potest; sed originalis infectio est corruptio illius boni
            quod principia naturae non sequitur et curabilis est; et ideo non est similis ratio de
            utroque.</p>
          <p xml:id="ta-l2d32q2-d1e194">Ad quartum dicendum, quod ad hoc Deus creaturam facit ut unaquaeque de sua bonitate
            participet quantum possibile est; meliusque est ut secundum aliquem modum participet
            quam nullo modo. Dico ergo, quod quamvis illi qui in peccato originali nascuntur, sint
            obnoxii ut priventur illa participatione divinae bonitatis quae beatos efficit in
            patria: tamen participant, et facultatem participandi habent secundum modum qui
            possibilis naturae est secundum suorum principiorum conditionem. Unde patet quod non
            penitus deficit opus Dei a fine in quem ordinatum est, et praecipue cum veniendi in
            ulteriorem participationem facultas non tollatur.</p>
          <p xml:id="ta-l2d32q2-d1e197">Ad quintum dicendum, quod originali culpae debetur poena secundum hoc quod culpa est,
            et hoc non habet ex unione animae ad corpus, sed ex voluntate primi parentis, quod culpa
            sit; unde quamvis Deus animam corpori uniat, non sequitur quod sit causa illius cujus
            ultor est.</p>
        </div>
        <div xml:id="ta-l2d32q2-Dd1e201" type="articulus">
          <head xml:id="ta-l2d32q2-Hd1e203">Articulus 3</head>

          <head xml:id="ta-l2d32q2-Hd1e206" type="questionTitle">Utrum animae sint aequales in sua creatione</head>

          <p xml:id="ta-l2d32q2-d1e209">Ad tertium sic proceditur. Videtur quod animae ex sui creatione sint aequales.
            Differentia enim formalis diversificat speciem. Sed anima est forma corporis. Cum omnes
            ergo homines unius sint speciei, videtur quod ex parte animae nulla sit differentia in
            hominibus.</p>
          <p xml:id="ta-l2d32q2-d1e212">Praeterea, Gregorius dicit, quod omnes homines sunt natura pares. Sed dignitas rei
            praecipue attenditur secundum formam suam. Si ergo unus homo habet animam ex creatione
            anima alterius nobiliorem, unus homo etiam secundum naturam alii praeponeretur, quod est
            contra auctoritatem inductam.</p>
          <p xml:id="ta-l2d32q2-d1e215">Praeterea, ut in 2 de Generat. dicitur, idem semper est natum facere idem; unde oportet
            quod ab agente uniformi sit effectus uniformis. Sed anima immediate a Deo creatur. Cum
            ergo in Deo nulla sit diversitas, videtur quod animae inaequales ex creatione non
            sint.</p>
          <p xml:id="ta-l2d32q2-d1e219">Si dicatur, quod quamvis non habeant diversitatem ab agente, habent tamen ex materia;
            contra. Formae quae secundum diversitatem materiae diversificantur, de potentia materiae
            educuntur, ut in formis corporalibus patet. Sed anima rationalis non educitur de
            potentia materiae: quia ut in 16 de animalibus dicitur, intellectus est ab extrinseco.
            Ergo nec etiam ex diversitate materiae inaequalitas in animabus esse potest.</p>
          <p xml:id="ta-l2d32q2-d1e222">Praeterea, in 3 Metaph. philosophus dicit, quod in individuis unius speciei non est
            praedicatio secundum prius et posterius. Sed in diversis speciebus contingit esse
            hujusmodi praedicationem, ut scilicet genus de eis secundum prius et posterius
            praedicetur. Tunc autem praecipue videtur quod species per prius generis praedicationem
            recipiat, quando nobilior forma vel differentia naturam generis participat. Ergo in
            individuis hoc non contingit ut unus homo nobiliorem formam quam alius possideat. Ergo
            videtur quod nec unus homo animam ex creatione nobiliorem habeat quam alius.</p>
          <p xml:id="ta-l2d32q2-d1e225">Sed contra, in 1 de anima Commentator dicit, quod diversitas materiae ex diversitate
            formae procedit. Sed videmus in hominibus ex parte corporis magnam diversitatem,
            secundum quam unus alio ad bonum et malum promptior est, ut patet in diversis hominum
            complexionibus. Ergo oportet quod eorum animae ex sua creatione diversitatem
            habeant.</p>
          <p xml:id="ta-l2d32q2-d1e228">Praeterea, videmus ad sensum, quosdam homines esse melioris intellectus quam alios. Sed
            bonitas intellectus non potest causari ex parte corporis: quia intellectus a corpore
            absolutus est, ut in 3 de anima probatur. Ergo oportet quod hoc contingat ex diversitate
            quam animae a sua creatione habent.</p>
          <p xml:id="ta-l2d32q2-d1e231">Respondeo dicendum, quod de anima et Angelo est duplex opinio. Quidam enim dicunt
            animam et Angelum ex materia et forma compositum, vel ex aliquibus duobus, quae sunt
            partes essentiae ejus: et secundum hoc potest forte aliquis modus inveniri quo
            assignetur differentia animarum et Angelorum, ut sint plures in specie una etiam ex
            seipsis; quia unitas speciei erit ex principio formali in ipsis, diversitas autem
            individuorum est ex diversitate materialis principii, et ex hac etiam posset in eis
            gradus quidam nobilitatis attendi: et hoc videntur verba Magistri sonare, qui dicit, eo
            modo in animabus esse differentiam quo etiam in Angelis est. Sed quia supra dictum est,
            secundum aliam opinionem, quia anima et Angelus naturae simplices sunt, et non est in
            eis compositio, nisi ex esse et quod est; ideo oportet quod quaecumque differentia in
            eis est ex seipsis, sit differentia formalis, et speciei diversitatem inducens: et
            propter hoc etiam tactum est, quod in Angelis tot sunt species quot individua; et ideo
            non est possibile ut diversitas animarum ponatur ad modum illum quo distinguuntur gradus
            in natura angelica, cum omnes animae rationales unius speciei sint, differunt autem
            numero solo. Omnis autem talis diversitas ex materia causatur; et ideo cum anima non
            habeat materiam partem sui, oportet quod diversitas et distinctio gradus in animabus
            causetur ex diversitate corporis; ut quanto corpus melius complexionatum fuerit,
            nobiliorem animam sortiatur: cum omne quod in aliquo recipitur, per modum recipientis
            sit receptum: et hoc quidem duplici signo patet. Primo ex his quae diversi generis sunt:
            quia unumquodque invenitur tanto nobilius genus animae participare, quanto corpus ejus
            ad nobilius genus complexionis pertingit, ut in hominibus, brutis, et plantis. Unde
            etiam in his quae sunt unius generis, ex hoc contingit diversitas animarum, quod est in
            corporibus diversitas: et hoc etiam patet ex signo boni intellectus, quod philosophus in
            2 de anima dat intelligere, dicens, eos qui sunt boni tactus et molles carne, aptos
            mente esse. Bonitas autem tactus ex aequalitate complexionis contingit: quia oportet ut
            instrumentum tactus inter contraria tangibilia sit medium; et quanto magis pervenit ad
            medium, tanto melior erit tactus. Unde patet quod ex diversitate corporis animarum
            diversitas resultat.</p>
          <p xml:id="ta-l2d32q2-d1e234">Ad primum ergo dicendum, quod diversitas formalis est duplex. Quaedam quae est formae
            per se, secundum id quod ad rationem formae pertinet: et talis diversitas formae,
            diversitatem speciei inducit. Est autem quaedam diversitas formae non per se, sed per
            accidens, ex diversitate materiae resultans, secundum quod in materia melius disposita
            dignius forma participatur; et talis diversitas speciem non diversificat: et haec est
            diversitas animarum.</p>
          <p xml:id="ta-l2d32q2-d1e238">Ad secundum dicendum, quod Gregorius loquitur de paritate et imparitate quae attenditur
            secundum dominium et subjectionem; quia unus homo ex natura sua non habet quod dominetur
            alii. Unde patet quod non est ad propositum.</p>
          <p xml:id="ta-l2d32q2-d1e241">Ad tertium dicendum, quod quamvis Deus sit agens in quo nulla est diversitas, tamen
            quia per voluntatem agit, potest multiformes effectus producere pro libito suae
            voluntatis. Sed hoc esse non potest quod aliqua in specie convenientia, in forma habeant
            diversitatem: quia haec contradictionem implicant; et ideo oportet quod diversitas quae
            est in animabus ejusdem speciei, in diversitatem materiae reducatur.</p>
          <p xml:id="ta-l2d32q2-d1e244">Ad quartum dicendum, quod quamvis anima rationalis non educatur de potentia materiae,
            tamen creatur in materia, ut actus ipsius; et ideo oportet quod in ea per modum materiae
            recipiatur.</p>
          <p xml:id="ta-l2d32q2-d1e247">Ad quintum dicendum, sicut ad primum.</p>
          <p xml:id="ta-l2d32q2-d1e250">Ad sextum dicendum, quod diversitas materiae potest accipi dupliciter. Vel diversitas
            partium speciei, idest partium specie differentium, sive formaliter, ut manus, pes, et
            hujusmodi; et talis diversitas causatur ex parte formae: quia ex hoc quod forma est
            talis, oportet quod corpus sit sibi sic dispositum. Est autem quaedam diversitas
            materialis tantum, quae ad speciem non pertinet, sed ad individuum tantum; et ista
            redundat ex materia in formam, et non e converso.</p>
          <p xml:id="ta-l2d32q2-d1e253">Ad septimum dicendum, quod quamvis intellectus sit absolutus a corpore quantum ad
            propriam operationem, quae corporali organo non expletur: tamen conjunctionem habet ad
            corpus dupliciter: scilicet ex parte essentiae animae, quae forma corporis est, et ex
            parte inferiorum potentiarum, ex quibus intellectus recipit; et per istum modum
            diversitas corporis in diversitatem intellectus redundat.</p>
        </div>
        <div xml:id="ta-l2d32q2-Dd1e258">
          <head xml:id="ta-l2d32q2-Hd1e260">Expositio textus</head>
          <p xml:id="ta-l2d32q2-d1e263"><quote xml:id="ta-l2d32q2-Qd1e264">Ut post dominari non valeat</quote>. Videtur ex hoc quod aliquis eundo post
            concupiscentias, dominium originalis peccati revocet; et ita ex actuali peccato culpa
            originalis redit. Sed dicendum, quod per peccatum actuale dupliciter dominium
            concupiscentiae revocatur: tum quia gratia tollitur, quae impetum concupiscentiae
            mitigabat; tum quia per peccatum actuale pronitas in peccatum augetur. Neutro autem modo
            originale redit, ut ex praedictis patet: quia etsi gratia subtrahitur, non tamen per
            actum originis; unde non originalis macula, sed actualis consequitur. Similiter etiam
            nec ex hoc quod pronitas per consuetudinem augetur: quia hoc non pertingit ad id quod
            naturae est, quam per se originale respicit; sed personam consequitur ex actibus
            personalibus relicta. <quote xml:id="ta-l2d32q2-Qd1e267">Praetereat reatu, et maneat actu</quote>. Actus non sumitur
            hic pro operatione: quia sic originale peccatum in actu non consistit; sed per modum quo
            actus contra potentiam dividitur, ut id quod jam praesens est, actu esse dicatur; sicut
            caecitas in actu esse dicitur, quando aliquis actu caecus est. <quote xml:id="ta-l2d32q2-Qd1e270">Quibusdam videtur
              quod sicut anima a reatu purificatur, ita et caro ab illa pollutione purgatur</quote>.
            Utraque opinio vera est secundum aliquid intellecta: quia si accipitur pollutio carnis
            quantum ad hoc quod personam respicit, sic in Baptismo mundatur ut jam per illam
            pollutionem anima illius hominis infici non possit; inquantum vero respicit naturam, sic
            non purgatur, quia infectio illa in prolem ex actu naturae propagatur. <quote xml:id="ta-l2d32q2-Qd1e273">Non tamen,
              ut ajunt, fit praejudicium veritati</quote>. Verum est, si intelligatur de veritate
            fidei, quia contrarium fidei non est: tamen est contra veritatem quam ratio adinvenire
            potest, et experientia docet. <quote xml:id="ta-l2d32q2-Qd1e276">Quia cum infunditur corpori, condelectatur
              carni</quote>. Hoc non potest esse: quia illa delectatio aut diceret operationem
            aliquam; et sic esset peccatum actuale, ut Magister dicit: aut diceret naturalem
            inclinationem, qua anima corpori conjungitur, et in hoc non potest esse peccatum: quia
            quod naturale est malum esse non potest.</p>
        </div>
      </div>
    </body>
  </text>
</TEI>