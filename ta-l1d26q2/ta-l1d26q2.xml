<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber I, Distinctio 26, Quaestio 2</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Liber I, Distinctio 26, Quaestio 2</title>
          <date when="2016-03-15">March 15, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-15">March 15, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l1d8q1">
        <head xml:id="ta-l1d8q1-Hd1e89">Quaestio 2</head>
        <div xml:id="ta-l1d8q1-Dd1e92">
          <head xml:id="ta-l1d8q1-Hd1e94">Prooemium</head>
          <p xml:id="ta-l1d8q1-d1e97">Deinde quaeritur de proprietatibus; et circa hoc quaeruntur tria: 1 an relationes sint
            in divinis; 2 utrum solis relationibus originis personae distinguantur; 3 de numero
            relationum, notionum, et proprietatum, et qualiter haec differant.</p>
        </div>
        <div xml:id="ta-l1d8q1-Dd1e101" type="articulus">
          <head xml:id="ta-l1d8q1-Hd1e103">Articulus 1</head>

          <head xml:id="ta-l1d8q1-Hd1e106" type="question-title">Utrum relationes divinae sint omnino nihil</head>

          <p xml:id="ta-l1d8q1-d1e109">Ad primum sic proceditur. Videtur quod in divinis relationes omnino nihil sint. Sicut
            enim dicit Boetius, cuncta quae in divinam praedicationem veniunt, mutantur in
            substantiam; ad aliquid vero omnino non praedicatur. Sed quidquid est in Deo,
            praedicatur de ipso. Ergo relationes non sunt in Deo.</p>
          <p xml:id="ta-l1d8q1-d1e112">Praeterea, ipse dicit, quod relationes quibus pater refertur ad filium, et filius ad
            patrem, sunt similes relationibus quibus aliquid ad seipsum refertur, ut cum dicitur
            idem eidem idem. Sed tales relationes nihil secundum rem ponunt in eo de quo dicuntur,
            ut videtur dicere philosophus, sed sunt solum secundum intellectum. Ergo videtur quod
            relationes non sunt realiter in Deo.</p>
          <p xml:id="ta-l1d8q1-d1e115">Item omne quod advenit alicui et recedit ex sola habitudine alterius ad ipsum, sine
            omni sua mutatione, non ponit aliquid in ipso. Nihil enim potest advenire alicui de novo
            sine sui mutatione vel per se vel per accidens. Sed relationes hoc modo adveniunt et
            recedunt; sicut per mutationem alterius efficitur columna immobilis dextra et sinistra:
            sicut mortuo filio aliquis desinit esse pater, nulla mutatione circa ipsum facta. Ergo
            videtur quod relationes hujusmodi omnino nihil sunt in divinis.</p>
          <p xml:id="ta-l1d8q1-d1e119">Praeterea, si relatio est in divinis, aut est idem quod essentia, aut aliud. Si idem
            quod essentia, tunc cum essentia sit una in omnibus, et relatio erit una in omnibus; vel
            si personae distinguuntur relationibus, distinguuntur etiam in essentia: quod est
            haeresis Arii. Si aliud, ergo facit compositionem cum essentia; quod non potest esse.
            Ergo relatio omnino non est in divinis.</p>
          <p xml:id="ta-l1d8q1-d1e122">Item, simplicissima seipsis distinguuntur. Sed personae divinae sunt simplicissimae.
            Ergo seipsis distinguuntur: ergo videtur quod non distinguantur aliquibus
            relationibus.</p>
          <p xml:id="ta-l1d8q1-d1e125">Contra, omne quod est in Deo vel est absolutum vel est ad aliquod aliud. Sed personae
            divinae non distinguuntur in aliquo absoluto, quia in absolutis tres personae unum sunt.
            Ergo vel non distinguuntur, vel relationibus distinguuntur. Si igitur relationes non
            sunt realiter in divinis, sed secundum rationem tantum, tunc pater et filius non
            realiter distinguuntur, et ita sequetur haeresis Sabellii. Oportet ergo relationes in
            divinis ponere.</p>
          <p xml:id="ta-l1d8q1-d1e128">Praeterea, pater refertur ad filium et ad spiritum sanctum, sed non eodem modo ad
            utrumque: quia ad unum generando, ad alium spirando. Ergo videtur quod oporteat in
            persona significare plures relationes, quibus ad alteram referatur, sicut in una
            essentia plures personas. Ergo sicut in divinis non tantum ponimus essentiam, sed etiam
            personas, quia invenimus plures personas in una essentia; ita oportet ponere etiam
            relationes.</p>
          <p xml:id="ta-l1d8q1-d1e131">Respondeo dicendum, quod apud omnes Catholicos certum est relationes esse in divinis.
            Sed in positione relationum inveniuntur diversae doctorum sententiae. Quidam dixerunt,
            ut Porretani, quod relationes in divinis sunt tantum assistentes. Quidam vero dixerunt,
            quod relationes in divinis sunt ipsae personae; et quod aliquando in abstracto
            significantur, hoc est solum propter modum loquendi; sicut dicimus, rogo benignitatem
            tuam, idest te benignum; et similiter resolvendae sunt omnes illae locutiones in quibus
            relationes vel proprietates in abstracto dicuntur. Alii dicunt, quod relationes sunt
            personae et sunt in personis etiam secundum veritatem rei et non solum quantum ad modum
            loquendi: et omnes isti secundum aliquid verum dixerunt. Sed tamen ultima opinio
            continet totam veritatem. Et ad hujus intellectum sciendum est, quod, ut supra dictum
            est, dist. 8, quaest. 4, art. 3, in relatione, sicut in omnibus accidentibus, est duo
            considerare: scilicet esse suum, secundum quod ponit aliquid in ipso, prout est
            accidens; et rationem suam, secundum quam ad aliud refertur, ex qua in genere
            determinato collocatur; et ex hac ratione non habet quod ponat aliquid in eo de quo
            dicitur; sicut omnes aliae formae absolutae ex ipsa sua ratione habent quod aliquid in
            eo quod dicuntur, ponant. Et ideo inveniuntur quaedam relationes nihil ponentes in eo de
            quo dicuntur; et hoc attendentes quidam philosophi dixerunt, quod relatio non est
            aliquod unum genus entium, nec est aliquid in rerum natura; sed est tantum quidam
            respectus respersus in omnibus entibus, et quod relationes sunt de intentionibus
            secundis quae non habent esse nisi in anima. Cui etiam Porretanorum opinio consentire
            videtur. Sed hoc falsum est: quia nihil quod est ens tantum in anima, in genere
            determinato collocatur. Unde distinguendum est inter relationes. Quaedam enim sunt quae
            habent aliquid in re, supra quod esse eorum fundatur, sicut aequalitas fundatur supra
            quantitatem; et hujusmodi relationes aliquid realiter in re sunt. Quaedam vero sunt quae
            non habent fundamentum in re de qua dicuntur, sicut dextrum et sinistrum in illis in
            quibus non sunt determinatae istae positiones secundum naturam, sicut in partibus
            animalis. Ibi enim, scilicet in animali, istae relationes realiter sunt, quia fundantur
            in diversis virtutibus determinatarum partium; sed in aliis non sunt nisi secundum
            rationem habitudinis unius ad alterum; et ideo dicuntur relationes rationis. Et hoc
            contingit quatuor modis, scilicet quod sint relationes rationis, et non rei. Uno modo,
            ut dictum est, in hoc art., paulo Sup., quando relatio non habet aliquid in rei natura
            supra quod fundetur: et inde est quod quandoque contingit quod relatio realiter est in
            uno et non in altero: quia in uno habet motum quemdam supra quem fundatur, quem non
            habet in alio; sicut est in omnibus illis relationibus quibus Deus ad creaturam
            refertur, quae quidem realiter sunt in creatura, et non in Deo. Secundo modo quando
            relatio non habet aliquam realem diversitatem inter extrema, sicut relatio identitatis;
            et ideo hoc nihil ponit secundum rem, sed solum secundum rationem, ut cum dicitur idem
            eidem idem. Tertio modo quando designatur relatio aliqua entis ad non ens, ut cum
            dicitur quod nos sumus priores illis qui futuri sunt: ista enim prioritas non est aliqua
            relatio secundum rem, sed solum secundum rationem: quia relatio realis exigit utrumque
            extremorum in actu. Quarto modo quando ponitur relatio relationis: ipsa enim relatio per
            seipsam refertur, non per aliam relationem. Unde in creaturis paternitas non conjungitur
            subjecto per aliquam relationem mediam. Et hos ultimos duos modos ponit Avicenna. Primi
            duo possunt etiam extrahi ex verbis philosophi. Cum igitur istae relationes, paternitas
            et filiatio, habeant fundamentum aliquod in re, scilicet ipsam naturam, quae
            communicatur secundum communicationem naturae, constat quod sunt realiter in Deo; et
            propter simplicitatem sunt idem quod personae in quibus sunt, et propter veritatem
            relationum oportet quod alio modo significentur. Primi igitur attendentes in
            relationibus solum id quod ad alterum est, et non fundamentum quod habent in re,
            dixerunt, relationes assistentes esse, quasi ex habitudine alterius advenientes. Secundi
            attendentes fundamentum rei et simplicitatem divinam, dixerunt, quod relationes non sunt
            in personis, sed sunt ipsae personae. Tertii autem considerantes utrumque, dixerunt,
            quod sunt in personis propter veram rationem relationis, et quod tamen sunt personae
            propter simplicitatem; sicut deitas est in Deo, et tamen est Deus.</p>
          <p xml:id="ta-l1d8q1-d1e134">Ad primum igitur dicendum, quod dictum Boetii intelligitur de ad aliquid, prout ad
            alterum est: sic enim non praedicat aliquid in re de qua dicitur, sed ponit aliquid
            extra; sed tamen aliquae relationes, quantum ad esse suum, aliquid in re de qua dicuntur
            ponunt.</p>
          <p xml:id="ta-l1d8q1-d1e138">Ad secundum dicendum, quod in relatione identitatis duo est considerare: scilicet illud
            respectu cujus dicitur identitas, scilicet ipsa essentia, sicut aequalitas respectu
            quantitatis; et id cujus est identitas, quod dicitur idem secundum unam essentiam, sicut
            aequale, quod habet unam quantitatem. Et quia etiam unum numero est essentia quam pater
            filio communicat, ideo similitudo est harum relationum cum relatione identitatis,
            quantum ad id cujus respectu dicuntur; sed non est quantum ad ea quae invicem referuntur
            secundum illud. Unde etiam filius non dicitur idem patri masculine, sed neutraliter.</p>
          <p xml:id="ta-l1d8q1-d1e141">Ad tertium dicendum, quod quandocumque aliquid quod est de ratione rei, tollitur,
            oportet quod ipsa res auferatur, sicut remoto rationali destruitur homo. Ad rationem
            autem relationis quae habet fundamentum in re duo concurrunt; scilicet fundamentum rei,
            quod est quantitas, quae est causa hujus relationis: est etiam aliud de ratione ejus,
            scilicet respectus ad alterum: et utroque modo contingit in realibus relationibus
            destrui relationem: vel per destructionem quantitatis, unde ad hanc mutationem
            quantitatis sequitur per accidens mutatio relationis: vel etiam secundum quod cessat
            respectus ad alterum, remoto illo ad quod referebatur; et tunc relatio cessat, nulla
            mutatione facta in ipsa. Unde in illis in quibus non est relatio nisi secundum hunc
            respectum, veniunt et recedunt relationes sine aliqua mutatione ejus quod refertur.</p>
          <p xml:id="ta-l1d8q1-d1e144">Ad quartum dicendum, quod relatio realiter est idem quod essentia, sed differunt solum
            ratione, sicut etiam bonitas ab essentia; et ex illa ratione relatio habet quod
            distinguat in divinis, quod non convenit essentiae.</p>
          <p xml:id="ta-l1d8q1-d1e147">Ad quintum dicendum, quod etiam personae divinae seipsis distinguuntur, inquantum
            personae secundum rem sunt ipsae relationes. Sed sicut persona, quantum ad modum
            significandi, non est idem quod relatio; ita etiam seipsis non distinguuntur, sed
            relationibus; sicut Deus per seipsum est Deus, quamvis deitas sit Deus, quia ipse est
            sua deitas.</p>
        </div>
        <div xml:id="ta-l1d8q1-Dd1e151">
          <head xml:id="ta-l1d8q1-Hd1e153">Articulus 2</head>

          <head xml:id="ta-l1d8q1-Hd1e156" type="question-title">Utrum relationes originis distinguant hypostases</head>

          <p xml:id="ta-l1d8q1-d1e159">Ad secundum sic proceditur. Videtur quod relationes originis non distinguant
            hypostases. Quod enim secundum intellectum sequitur substantiam, non potest esse
            principium alicujus distinctionis in substantiis. Sed relatio est de assequentibus
            substantiam in Deo, saltem secundum intellectum, sicut bonitas et sapientia, ut dicit
            Damascenus. Cum igitur hypostasis sit substantia, videtur quod distinctionem hypostasum
            relatio non facit.</p>
          <p xml:id="ta-l1d8q1-d1e162">Praeterea, ordo distinguentium debet respondere ordini distinctionum. Sed inter omnes
            distinctiones rerum, prima est distinctio divinarum personarum, cum sit processio
            personarum causa processionis creaturarum, ut supra, dist. 14, quaest. 1, art. 1,
            habitum est. Ergo videtur quod cum primum in entibus sit substantia, quod principium
            illius distinctionis non sit relatio, sed substantia.</p>
          <p xml:id="ta-l1d8q1-d1e165">Item, relatio non habet virtutem distinguendi, nisi secundum quod habet oppositionis
            rationem. Sed rationem oppositionis non habet nisi secundum quod ad alterum est. Ergo
            non distinguit nisi secundum quod ad alterum est. Sed secundum quod ad alterum est, non
            habet relatio quod sit res aliqua vel substantia vel hypostasis. Ergo relatio non
            poterit facere distinctionem realem hypostasum.</p>
          <p xml:id="ta-l1d8q1-d1e169">Praeterea, cum multae sint aliae relationes, quam relationes originis, quare secundum
            eas tantum divinae personae distinguuntur? Quia in divinis est invenire etiam
            aequalitatem et similitudinem, et hujusmodi, quae relationes quaedam sunt. Unde si istae
            non distinguunt, videtur eadem ratione quod nec illae.</p>
          <p xml:id="ta-l1d8q1-d1e172">Contra, minimae distinctioni debet respondere pro principio illud quod minimum habet de
            ente, et quod minimam compositionem facit. Sed inter omnia alia relatio est debilioris
            esse, ut dicit Commentator, adeo quod quidam reputaverunt eam esse de intentionibus
            secundis, ut dictum est, artic. antec. Ergo videtur quod maxime competat ad
            distinctionem personarum.</p>
          <p xml:id="ta-l1d8q1-d1e175">Respondeo dicendum, quod quidam dicunt, quod principium distinctionis hypostasum
            divinarum non est relatio, immo hypostases seipsis distinguuntur per solam originem;
            relationes autem manifestant distinctionem; sicut in creaturis proprietates non faciunt
            differre secundum numerum; immo talis differentia causatur ex divisione materiae, sed
            proprietates tantum manifestant eam. Sed hoc non potest esse: quia quae seipsis
            distinguuntur, ex seipsis habent aliquam rationem distinctionis, sicut substantia
            distinguitur a quantitate per id quod est in intellectu utriusque, quod est esse
            subsistens, et esse mensuram et hujusmodi. Si autem considerentur duae hypostases,
            hypostasis inquantum hypostasis, non habet in intellectu suo unde ab alia distinguatur,
            cum utraque sit hypostasis. Ergo oportet quod hoc habeat inquantum est hypostasis per
            aliquam determinationem in ipsa, vel secundum determinatam materiam, sicut in creaturis,
            quod non potest esse in Deo, vel secundum aliquid aliud. Si autem dicatur, quod haec est
            sola origo per quam determinate efficitur haec hypostasis, aut per originem intelligitur
            ipsa relatio originis, et hoc est quod ponimus; aut origo significatur per modum
            operationis, et sic nullo modo habet quod distinguat hypostases; immo quod sit ab
            hypostasi distincta: quia omnis operatio est individuorum distinctorum, secundum
            philosophum. Et ideo dicimus, quod nihil aliud est principium distinctionis in divinis,
            nisi relatio. Cujus ratio est, quia omnis distinctio vel divisio est vel per quantitatem
            vel per formam, secundum philosophum. Secundum quantitatem vel materiam, divisio in
            divinis non est, cum non sit ibi quantitas et materia. Omnis autem distinctionis
            formalis principium est aliqua oppositio, ut largo modo sumatur oppositio, secundum quod
            etiam imperfectum et perfectum opponuntur, inquantum in uno est negatio vel privatio
            alterius. In omnibus autem oppositionibus alterum est ut perfectum, alterum ut
            imperfectum, praeter relationem; quod patet per se in affirmatione et negatione et
            privatione et habitu. Patet etiam in contrarietate: quia secundum philosophum, semper
            alterum contrariorum est sicut nobilius, et alterum sicut vilius et sicut privatio, ut
            album et nigrum, frigidum et calidum et hujusmodi omnia; et ideo nulla talis distinctio
            potest esse in divinis, ubi est omnimoda perfectio. In relativis autem neutrum est sicut
            privatio alterius, vel defectum aliquem importans. Cujus ratio est, quia in relativis
            non est oppositio secundum id quod relativum in aliquo est: sed secundum id quod ad
            aliud dicitur. Unde quamvis una relatio habeat annexam negationem alterius relationis in
            eodem supposito, non tamen ista negatio importat aliquem defectum, quia defectus non est
            nisi secundum aliquid quod in aliquo natum est esse: unde cum id quod habet oppositionem
            relativam ad ipsum, secundum rationem oppositionis non ponat aliquid, sed ad aliquid,
            non sequitur imperfectio vel defectus; et ideo sola talis oppositio competit
            distinctioni personarum.</p>
          <p xml:id="ta-l1d8q1-d1e178">Ad primum igitur dicendum, quod relatio divina habet aliquid inquantum est relatio, et
            aliquid inquantum est divina; inquantum enim divina, habet quod sit subsistens
            hypostasis, quia ibi nihil est accidens, nec aliqua forma inhaerens non subsistens; unde
            quamvis ex hoc quod est relatio, non habeat quod distinguat hypostasim, quia sic omnis
            relatio hoc faceret; tamen habet hoc inquantum est relatio divina: sic enim non sequitur
            substantiam, immo est ipsa substantia.</p>
          <p xml:id="ta-l1d8q1-d1e181">Ad secundum dicendum, quod ordo distinctionis potest dupliciter considerari: vel
            quantum ad quantitatem distinctionis, vel quantum ad dignitatem et causalitatem. Si
            quantum ad quantitatem distinctionis, sic distinctio divinarum hypostasum est minima
            distinctio realis quae possit esse, ut supra habitum est, in corp. art. Et ideo tali
            distinctioni competit ens minimum, scilicet relatio. Sed quantum ad ordinem dignitatis
            et causalitatis, illa distinctio excellit omnes distinctiones; et similiter relatio quae
            est principium distinctionis, dignitate excellit omne distinguens quod est in creaturis:
            non quidem ex hoc quod est relatio, sed ex hoc quod est relatio divina. Excellit etiam
            causalitate, quia ex processione personarum divinarum distinctarum causatur omnis
            creaturarum processio et multiplicatio, ut supra habitum est, dist. 14, quaest. 1, art.
            1.</p>
          <p xml:id="ta-l1d8q1-d1e184">Ad tertium dicendum, quod, quamvis relationi ex hoc quod ad alterum dicitur, non
            debeatur quod sit res quaedam, est tamen res aliqua secundum quod habet fundamentum in
            eo quod refertur; et ex hoc ulterius habet, inquantum est divina, quod sit hypostasis
            vel substantia: et ideo facit realem hypostasum distinctionem; sicut sapientia ex hoc
            quod est sapientia, non habet quod sit substantia; et tamen quia sapientia divina est
            substantia, Deus substantialiter est sapiens. Et ideo considerandum est, quod ubi est
            relatio secundum habitudinem tantum et non secundum aliquod esse naturale, ibi non
            requiritur distinctio suppositorum secundum rem, sed solum secundum rationem, ut cum
            dicitur idem eidem idem. Quando autem est ibi relatio non solum secundum habitudinem,
            sed secundum esse naturale, requiritur distinctio suppositorum etiam realiter, ut
            aequalis aequali aequalis. Sed ubi ipsa relatio non tantum est realiter, sed etiam est
            ipsa substantia relati, ibi non tantum requirit, sed facit etiam suppositorum
            distinctionem.</p>
          <p xml:id="ta-l1d8q1-d1e188">Ad quartum dicendum, quod quia relatio non habet esse naturale nisi ex hoc quod habet
            fundamentum in re, et ex hoc collocatur in genere; inde est quod differentiae relationum
            essentiales sumuntur secundum differentias aliorum entium; ut patet ex philosopho ubi
            dicit, quod quaedam fundantur supra quantitatem, et quaedam supra actionem, et sic de
            aliis. Inde est quod secundum ordinem eorum in quibus fundantur relationes, est etiam
            ordo relationum. Sicut ergo videmus in his quae distinguuntur per essentiam, quod
            principia substantiae sunt distinguentia, ut materia et forma, et aliae res accidentales
            sunt signa manifestantia distinctionem, ita est in his quae distinguuntur per
            relationem, quod relationes quae fundantur supra naturam rei, sunt distinguentia, et
            aliae relationes sunt signa distinctionis. Relationes autem habentes fundamentum in
            natura rei, sunt relationes originis: paternitas enim fundatur in communicatione
            naturae; et ideo sancti ponunt, quod paternitate et filiatione pater et filius
            distinguuntur: sed aequalitas et similitudo demonstrant distinctionem. Unde Hilarius
            supra, dist. 25, per similitudinem divinarum personarum distinctionem probavit.</p>
        </div>
        <div xml:id="ta-l1d8q1-Dd1e192" type="articulus">
          <head xml:id="ta-l1d8q1-Hd1e194">Articulus 3</head>

          <head xml:id="ta-l1d8q1-Hd1e197" type="question-title">Utrum notiones sint tantum quinque</head>

          <p xml:id="ta-l1d8q1-d1e200">Ad tertium sic proceditur. Videtur quod non sint tantum quinque notiones. Quod enim
            innascitur alicui ex sola habitudine alterius ad ipsum, multiplicatur secundum
            multitudinem eorum quae ad ipsum comparantur: quia ad multiplicitatem causae sequitur
            pluralitas in effectu. Sed relationes innascuntur ex sola habitudine alterius ad
            aliquem. Ergo tot erunt relationes in Deo, quot sunt creaturae quae comparationem ad
            ipsum habent.</p>
          <p xml:id="ta-l1d8q1-d1e203">Praeterea, in Deo fuerunt ab aeterno, secundum Augustinum, rationes rerum creandarum,
            quae non differunt ab invicem nisi relationibus secundum respectum ad creaturam. Ergo
            videtur quod quot sunt creaturae, quarum rationes sunt in Deo, tot sunt ibi etiam
            relationes.</p>
          <p xml:id="ta-l1d8q1-d1e206">Item, divinae personae non tantum comparantur ad invicem secundum naturam quam una ab
            alia accipit, sed etiam secundum alia attributa. Sed in omnibus illis comparationibus
            intelliguntur aliquae relationes vel aequalitatis vel similitudinis. Ergo videtur quod
            tot sint relationes quot sunt ibi attributa.</p>
          <p xml:id="ta-l1d8q1-d1e210">Praeterea, ex omni operatione innascitur aliqua operantis relatio ad id circa quod est
            operatio. Sed in Deo secundum rationem distinguuntur plures operationes, ut est velle,
            intelligere et hujusmodi. Ergo sicut operationem generationis consequuntur secundum
            intellectum relationes originis, ita et ad alias operationes consequentur aliae
            relationes, sicut intelligentis ad intellectum, et volentis ad volitum: et ita
            multiplicabuntur relationes secundum numerum operationum.</p>
          <p xml:id="ta-l1d8q1-d1e213">Item, sicut pater et filius conveniunt in hoc quod comparantur ad spiritum sanctum ut
            principium; ita filius et spiritus sanctus conveniunt in hoc quod comparantur ad patrem
            sicut ad principium. Sed communis spiratio est quaedam relatio conveniens patri et
            filio. Ergo esse a patre erit alia relatio communis filio et spiritui sancto; et ita
            sunt plures quam quinque.</p>
          <p xml:id="ta-l1d8q1-d1e216">E contra videtur quod sint pauciores: quia, ut dictum est, artic. praec., proprietates
            sunt subsistentes personae. Ergo sunt ibi proprietates tot, quot sunt personae
            subsistentes. Sed personae subsistentes non sunt nisi tres. Ergo proprietates non sunt
            nisi tres.</p>
          <p xml:id="ta-l1d8q1-d1e219">Respondeo dicendum, quod notionis, proprietatis et relationis differentia potest
            tripliciter assignari. Primo quantum ad rationem significationis; et sic sciendum est,
            quod paternitas dicitur relatio, secundum quod ad filium refertur; dicitur autem
            proprietas, inquantum soli patri convenit: dicitur notio, inquantum est principium
            formale innotescendi patrem. Secundo quantum ad ordinem intelligendi; quia cum nihil
            possit esse principium innotescendi aliquid, nisi sit sibi proprium, intellectum
            notionis praecedit intellectus proprietatis. Et quia proprietas non convenit nisi rei
            distinctae ab aliis, et distinctio in divinis non est nisi per oppositionem relationis;
            intellectum proprietatis in divinis praecedit intellectus relationis. Tertio quantum ad
            numerum; quia notiones sunt quinque, scilicet paternitas, filiatio, processio,
            innascibilitas, communis spiratio. Harum autem quatuor tantum sunt proprietates, quae
            uni personae tantum conveniunt, scilicet paternitas, innascibilitas, quae conveniunt
            tantum patri; filiatio, quae convenit tantum filio; processio, quae convenit tantum
            spiritui sancto. Communis autem spiratio non potest dici proprietas simpliciter, quia
            convenit duabus personis; sed secundum quid, secundum quod aliquid dicitur esse proprium
            ad aliquid; est enim proprium patris et filii respectu spiritus sancti. Harum etiam
            notionum quatuor sunt tantum relationes, scilicet paternitas, filiatio, processio,
            communis spiratio; innascibilitas enim non proprie dicitur relatio, nisi per
            reductionem, secundum quod negatio reducitur ad genus affirmationis, ut non homo ad
            genus hominis. Harum autem proprietatum vel notionum vel relationum, tres tantum sunt
            personales, scilicet constituentes personas: unde habent quasi actum differentiae
            constitutivae, scilicet paternitas, filiatio, processio. Aliae duae sunt proprietates
            personae, sed non personales. Harum autem notionum quinque sufficientia sic patet. Ad
            hoc enim quod aliquid dicatur notio personae, tria requiruntur; primo quod ad originem
            pertineat, quia relationibus originis personae distinguuntur; secundo quod pertineat ad
            dignitatem, quia persona est hypostasis distincta proprietate ad dignitatem pertinente;
            tertio quod dicat aliquid speciale, quia commune non est sufficiens principium
            innotescendi. Dico igitur, quod pertinens ad originem potest significari vel affirmative
            vel negative. Si affirmative, vel dicetur secundum rationem principii, ut a quo alius,
            vel secundum rationem ejus quod est a principio, ut qui ab alio. Utrumque istorum dicit
            originem in communi: unde neutrum potest esse notio. Oportet ergo quod determinetur
            secundum specialem modum originis, qui non est nisi dupliciter, ut supra probatum est,
            dist. 13, qu. 1, art. 2, scilicet per modum naturae, et per modum amoris; et secundum
            utrumque habemus duas relationes: unam quae designat rationem principii, et alteram quae
            designat rationem ejus quod est a principio; et sic sunt quatuor rationes, scilicet
            paternitas et filiatio quantum ad modum originis naturae; processio et communis spiratio
            quantum ad modum originis amoris. Si significatur negative, vel negatur ratio principii,
            vel ratio ejus quod est a principio. Si negatur ratio principii, non est ad dignitatem
            pertinens, et ideo non potest esse notio spiritus sancti, nec esse principium alicujus
            personae divinae. Si negatur ratio ejus quod est a principio; aut in speciali, aut in
            generali. Si in speciali, non potest esse notio; quia quanto affirmatio est magis
            specialis, tanto notio opposita est magis communis, sicut non homo est magis commune
            quam non animal; quia omne non animal est non homo; sed non convertitur. Si in generali,
            sic erit negatio specialis, et ad dignitatem pertinens; unde faciet notionem patris,
            quae est innascibilitas quae significat non esse ab alio, secundum quod est proprietas
            patris. Quare autem dicatur innascibilitas per privationem nativitatis, specialiter
            infra dicetur, dist. 28, qu. 1, art. 1.</p>
          <p xml:id="ta-l1d8q1-d1e222">Ad primum igitur dicendum, quod relationes illae quae significantur in Deo ex
            habitudine creaturarum ad ipsum, nihil realiter ponunt in Deo, ut ex praedictis, hac
            quaest. art. 1, patet; et ideo non sequitur quod secundum hoc in infinitum
            multiplicentur relationes realiter in Deo existentes.</p>
          <p xml:id="ta-l1d8q1-d1e225">Ad secundum dicendum, quod relationes illae secundum quas attenditur distinctio
            idearum, non sunt fundatae in esse divino, sed in intellectu ejus; unde realiter non
            habent esse in Deo, sed solum sunt intellectae ab ipso, sicut forma asini, et forma equi
            et hujusmodi; et non sicut bonitas et sapientia in ipso habent esse.</p>
          <p xml:id="ta-l1d8q1-d1e229">Ad tertium dicendum, quod aequalitas et similitudo non addunt aliquam relationem realem
            super paternitatem et filiationem; et ratio hujus infra dicetur, 31 dist., quaest. 1,
            art. 1.</p>
          <p xml:id="ta-l1d8q1-d1e232">Ad quartum dicendum, quod relationes quibus non subest aliqua realis distinctio in re
            quae refertur, non est relatio realis. Unde quandocumque aliqua operatio reflectitur in
            suppositum operans, ex reali operatione non innascitur aliqua realis relatio, sed
            rationis tantum; et ideo cum dicitur, quod Deus vel anima intelligit se, non importatur
            ibi aliqua realis relatio, sed rationis tantum.</p>
          <p xml:id="ta-l1d8q1-d1e235">Ad quintum dicendum, quod esse ab aliquo non dicit determinatum modum originis; et ideo
            non dicit specialem notionem, sed salvatur in duabus notionibus, scilicet filiatione et
            processione, cum quibus non ponit in numerum, sicut nec aliquod commune cum propriis
            quae sub eo continentur, sed communis spiratio dicit determinatum modum originis,
            secundum quam pater et filius sunt principium spiritus sancti; et ideo dicit specialem
            notionem.</p>
          <p xml:id="ta-l1d8q1-d1e238">Ad sextum dicendum, quod quaelibet proprietas in divinis, et quidquid est ibi, est
            subsistens; non tamen oportet quod sint tot res subsistentes quot sunt proprietates; sed
            quot oppositio exigit realiter distinguens. Unde sicut in Deo bonitas et sapientia est
            subsistens, non tamen alia et alia res est subsistens, quia non habent oppositionem; ita
            etiam communis spiratio est subsistens, non tamen est alia res subsistens quam
            paternitas et filiatio, quia non habent oppositionem ad eam: unde in una re subsistente
            cum utroque esse potest. Nec tamen constituit personam in qua est, quia praesupponit
            secundum ordinem naturae paternitatem et filiationem, sicut et processio praesupponit
            generationem; et ideo non est personalis notio; et similiter innascibilitas, cum non
            habeat oppositionem ad paternitatem, in eadem re subsistente esse potest; et quia
            negatio importata consequitur secundum intellectum in ea positionem principii, ideo non
            constituit personam, sed est in persona constituta per paternitatem.</p>
        </div>
        <div xml:id="ta-l1d8q1-Dd1e243">
          <head xml:id="ta-l1d8q1-Hd1e245">Expositio textus</head>
          <p xml:id="ta-l1d8q1-d1e248"><quote xml:id="ta-l1d8q1-Qd1e249">Nihil quidem secundum accidens dicitur</quote>. Videtur ratio haec non valere;
            quia multa sunt accidentia inseparabilia, quae semper consequuntur subjectum
            inamissibiliter. Ad quod dicendum, quod omne subjectum accidentis potest intelligi sine
            accidente, quamvis quandoque accidens inseparabiliter sequatur subjectum; et ideo, quia
            ipsum suppositum relationis non potest intelligi sine relatione, cum ipsa relatio sit
            suppositum subsistens, non potest esse accidens. In omni enim accidente quod advenit,
            est quaedam compositio subjecti ad accidens, propter quod sine eo intelligi potest; et
            ubi est compositio, est mutabilitas quantum ad naturam compositionis; quia omne quod
            compositum est, divisibile est, nisi aliqua causa impediatur. Item <quote xml:id="ta-l1d8q1-Qd1e252">omnes enim
              homines filii Dei sunt factura</quote>, idest creatione; non tamen omnis creatura
            habet nomen filiationis, sed solum illa quae ad imaginem est. Vel melius. Homo dicitur
            filius factura etiam per adoptionem, quia cum prius non esset filius, factus est filius;
            et non habet hoc ex origine nativitatis suae quod sit filius Dei, sicut habet aeternus
            filius. Et haec expositio consonat sequentibus. De hac filiatione adoptionis dicetur in
            3, dist. 10, qu. 3, art. 1. <quote xml:id="ta-l1d8q1-Qd1e255">Nec quidquam proprie, nisi filius</quote>. Hoc dicit,
            quia filiatio est tota substantia ipsius; unde essentia divina non excluditur, quia
            essentia divina in filio est filiatio. <quote xml:id="ta-l1d8q1-Qd1e258">Origine non adoptione</quote>. Hoc est
            contra Nestorium et Photinum, qui dicebant, aliam esse personam Dei et hominis; et ita
            sequitur quod filius hominis non sit filius Dei naturaliter, sed per adoptionem.
              <quote xml:id="ta-l1d8q1-Qd1e261">Veritate non nuncupatione</quote>. Contra Sabellium, qui dixit his nominibus,
            pater et filius nullam distinctionem in re subjacere. <quote xml:id="ta-l1d8q1-Qd1e264">Nativitate non
              creatione</quote>. Contra Arium, qui dixit Dei filium creaturam. Alia patent ex his
            quae dicta sunt de spiritu sancto, dist. 18, qu. 1, art. 2.</p>
        </div>
      </div>
    </body>
  </text>
</TEI>