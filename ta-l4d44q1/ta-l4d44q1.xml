<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber IV, Distinctio 44, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Liber IV, Distinctio 44, Quaestio 1</title>
          <date when="2016-03-19">March 19, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-19">March 19, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="G" n="ghent567">Ghent, Belgium, Ghent University Library, 567</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#G" n="584a"/>
      </div>
    </front>
    <body>
      <div xml:id="ta-l4d44q1">
        <head xml:id="ta-l4d44q1-Hd1e97">Quaestio 1</head>
        <div xml:id="ta-l4d44q1-Dd1e100">
          <head xml:id="ta-l4d44q1-Hd1e102">Prooemium</head>
          <p xml:id="ta-l4d44q1-d1e105">Postquam determinavit Magister de conditionibus resurrectionis, hic determinat de
            conditionibus resurgentium; et dividitur in partes duas: in prima parte determinat de
            conditionibus resurgentium qui ad perfectionem humanae naturae pervenerunt; in secunda
            de conditionibus illorum qui in praesenti vita praedicta perfectione caruerunt, scilicet
            de abortivis fetibus, ibi: <quote xml:id="ta-l4d44q1-Qd1e107">illud etiam investigare oportet</quote> et cetera.
            Prima in duas: in prima determinat conditiones resurgentium beatorum; in secunda
            conditiones malorum, ibi: <quote xml:id="ta-l4d44q1-Qd1e110">de reprobis autem quaeri solet</quote> et cetera. Prima
            in tres: in prima determinat resurgentium aetatem, et staturam; in secunda corporum
            integritatem, ibi: <quote xml:id="ta-l4d44q1-Qd1e113">non enim perit Deo terrena materies</quote>; in tertia eorum
            gloriam, ibi: <quote xml:id="ta-l4d44q1-Qd1e116">hoc autem in corporibus sanctorum intelligendum est. De reprobis
              autem quaeri solet, an cum deformitatibus hic habitis resurgant</quote>. Hic
            determinat conditiones reproborum: et primo quantum ad reprobationem naturae; secundo
            quantum ad passionem poenae, ibi: <quote xml:id="ta-l4d44q1-Qd1e119">si vero quaeritur de corporibus malorum quomodo
              in igne ardeant et non consumantur, Augustinus variis exemplis astruit</quote>. Et
            circa hoc duo facit: primo ostendit quomodo corpora reproborum poterunt poenam pati;
            secundo ostendit idem de spiritibus damnatorum, ibi: <quote xml:id="ta-l4d44q1-Qd1e123">quaeri etiam solet, an
              Daemones corporali igne ardeant</quote>. Et circa hoc duo facit: primo ostendit
            quomodo spiritus Daemonum sunt passibiles ab igne corporali; secundo ostendit idem de
            spiritibus damnatorum, ibi: <quote xml:id="ta-l4d44q1-Qd1e126">cum autem constet animas igne materiali in corporibus
              cruciandas, quaeri solet</quote> et cetera. Hic est triplex quaestio circa conditionem
            resurgentium. Prima de his quae communiter ad bonos et malos pertinent. Secunda de his
            quae pertinent tantum ad bonos. Tertia de his quae spectant tantum ad malos. Circa
            primum quaeruntur tria: 1 de identitate resurgentium; 2 de integritate corporum; 3 de
            qualitate ipsorum.</p>

        </div>
        <div xml:id="ta-l4d44q1-Dd1e131" type="articulus">
          <head xml:id="ta-l4d44q1-Hd1e133">Articulus 1</head>

          <head xml:id="ta-l4d44q1-Hd1e136" type="question-title">Utrum idem corpus anima resumat in resurrectione</head>

          <div xml:id="ta-l4d44q1-Dd1e139">
            <head xml:id="ta-l4d44q1-Hd1e141">Quaestiuncula 1</head>
            <p xml:id="ta-l4d44q1-d1e144">Ad primum sic proceditur. Videtur quod non idem corpus anima resumat in
              resurrectione. 1 Corinth. 15, 37: <quote xml:id="ta-l4d44q1-Qd1e146" source="http://scta.info/resource/Icor15_37@4-12">non corpus quod futurum est seminas, sed
                nudum granum</quote>. Sed apostolus ibi comparat mortem seminationi, et
              resurrectionem pullulationi. Ergo non idem corpus quod per mortem deponitur, in
              resurrectione resumitur.</p>
            <p xml:id="ta-l4d44q1-d1e150">Praeterea, cuilibet formae aptatur materia secundum suam conditionem, et similiter
              cuilibet agenti instrumentum. Sed corpus comparatur ad animam sicut materia ad formam,
              et instrumentum ad agentem. Cum ergo anima in resurrectione non sit ejusdem
              conditionis sicut modo est; quia vel transferetur totaliter in caelestem vitam, cui
              inhaesit vivens in mundo; vel deprimetur in brutalem, si brutaliter vixit in hoc
              mundo: videtur quod non resumet idem corpus, sed vel caeleste, vel brutale.</p>
            <p xml:id="ta-l4d44q1-d1e153">Praeterea, corpus humanum usque ad elementa post mortem resolvitur, ut supra dictum
              est. Sed illae partes elementorum in quas corpus humanum resolutum est, non conveniunt
              cum corpore humano quod in ea resolutum est, nisi in materia prima, quomodo quaelibet
              aliae elementorum partes cum praedicto corpore conveniunt. Si autem ex aliis partibus
              elementorum corpus formaretur, non diceretur idem numero. Ergo nec si ex illis
              partibus reparetur, corpus erit numero idem.</p>
            <p xml:id="ta-l4d44q1-d1e156">Praeterea, impossibile est esse idem numero cujus partes essentiales sunt aliae
              numero. Sed forma mixti, quae est pars essentialis corporis humani, sicut forma ejus,
              non poterit eadem resumi. Ergo corpus non erit idem numero. Probatio mediae. Illud
              enim quod penitus cedit in non ens, non potest idem numero resumi; quod patet ex hoc,
              quia non potest esse idem numero cujus est esse diversum. Sed esse interruptum, quod
              est actus entis, est diversum, sicut quilibet alius actus interruptus. Sed forma
              mixtionis penitus cedit in non ens per mortem, cum sit forma corporalis, et similiter
              qualitates contrariae ex quibus fit mixtio. Ergo forma mixtionis non redit eadem
              numero.</p>
            <p xml:id="ta-l4d44q1-d1e160">Sed contra est quod dicit Job 19, 26: <quote xml:id="ta-l4d44q1-Qd1e162" source="http://scta.info/resource/iob19_26@7-11">in carne mea videbo Deum salvatorem
                meum</quote>. Loquitur autem de visione post resurrectionem: quod patet ex hoc quod
              praecedit: <quote xml:id="ta-l4d44q1-Qd1e165" source="http://scta.info/resource/iob19_25@8-13">in novissimo die de terra resurrecturus sum</quote>. Ergo idem
              numero corpus resurget.</p>
            <p xml:id="ta-l4d44q1-d1e169">Praeterea, sicut Damascenus dicit in 4 Lib., <quote xml:id="ta-l4d44q1-Qd1e171">resurrectio est ejus qui cecidit
                secunda surrectio</quote>. Sed hoc corpus quod nunc gerimus, per mortem cecidit.
              Ergo idem numero resurget.</p>

          </div>
          <div xml:id="ta-l4d44q1-Dd1e176">
            <head xml:id="ta-l4d44q1-Hd1e178">Quaestiuncula 2</head>
            <p xml:id="ta-l4d44q1-d1e181">Ulterius. Videtur quod non sit idem numero homo qui resurget. Sicut enim dicit
              philosophus, 2 de generatione, <quote xml:id="ta-l4d44q1-Qd1e183">quaecumque habent speciem corruptibilem motam,
                non reiteratur eadem numero</quote>. Sed talis est substantia hominis secundum
              praesentem statum. Ergo post mutationem mortis non potest reiterari idem numero.</p>
            <p xml:id="ta-l4d44q1-d1e187">Praeterea, ubi est alia et alia humanitas, non est idem homo numero; unde Socrates et
              Plato sunt duo homines, et non unus homo, quia alia est humanitas utriusque. Sed alia
              est humanitas hominis resurgentis ab ea quam nunc habet. Ergo non est idem homo
              numero. Media potest probari dupliciter. Primo, quia humanitas quae est forma totius,
              non est forma et substantia sicut anima, sed est forma tantum: hujusmodi autem formae
              penitus cedunt in non ens; et sic non possunt reiterari. Secundo, quia humanitas
              resultat ex conjunctione partium; sed non potest eadem numero conjunctio resumi quae
              prius fuit, quia iteratio identitati opponitur. Iteratio enim numerum importat,
              identitas autem unitatem, quae se non compatiuntur. In resurrectione autem conjunctio
              iteratur. Ergo non est eadem conjunctio; et sic nec eadem humanitas, nec idem
              homo.</p>
            <p xml:id="ta-l4d44q1-d1e190">Praeterea, unus homo non est, si est plura animalia. Ergo si non est idem animal, non
              est unus numero homo. Sed ubi non est idem sensus, non est idem animal: quia animal
              definitur per sensum primum, scilicet tactum, ut patet 2 de anima. Sensus autem cum
              non maneant in anima separata, ut quidam dicunt, non possunt iidem numero resumi. Ergo
              in resurrectione non erit homo resurgens idem animal in numero; et sic nec idem
              homo.</p>
            <p xml:id="ta-l4d44q1-d1e193">Praeterea, materia statuae principalior est in statua quam materia hominis in homine:
              quia artificialia tota sunt in genere substantiae ex materia, sed naturalia ex forma,
              ut patet per philosophum in 2 Physic., et Commentator idem dicit in 2 de anima. Sed si
              statua ex eodem aere reficiatur, non est eadem numero. Ergo multo minus, si homo ex
              eisdem pulveribus reficiatur, non erit idem homo numero.</p>
            <p xml:id="ta-l4d44q1-d1e197">Sed contra est quod dicitur Job 19, 27: <quote xml:id="ta-l4d44q1-Qd1e199" source="http://scta.info/resource/iob19_27@1-13">quem visurus sum ego ipse (...) et non
                alius</quote>; et loquitur de visione post resurrectionem, ut supra dictum est. Ergo
              idem numero homo resurget.</p>
            <p xml:id="ta-l4d44q1-d1e203">Praeterea, Augustinus dicit, 8 Lib. de Trinit., quod resurgere nihil aliud est quam
              reviviscere. Nisi autem idem homo numero rediret ad vitam qui mortuus est, non
              diceretur reviviscere. Ergo non resurgeret; quod est contra fidem.</p>

          </div>
          <div xml:id="ta-l4d44q1-Dd1e207">
            <head xml:id="ta-l4d44q1-Hd1e209">Quaestiuncula 3</head>
            <p xml:id="ta-l4d44q1-d1e212">Ulterius. Videtur quod oporteat pulveres humani corporis ad eamdem partem corporis
              quae in eis dissoluta est, per resurrectionem redire. Quia secundum philosophum in 2
              de anima, sicut se habet tota anima ad totum corpus, ita pars animae ad partem
              corporis, ut visus ad pupillam. Sed oportet quod post resurrectionem corpus resumatur
              ab anima eadem. Ergo oportet quod etiam partes corporis resumantur ad eadem membra, in
              quibus eisdem partibus animae perficiantur.</p>
            <p xml:id="ta-l4d44q1-d1e215">Praeterea, diversitas materiae facit diversitatem in numero. Sed si pulveres non
              redeant ad easdem partes, singulae partes non reficientur ex eadem materia ex qua
              prius constabant. Ergo non erunt eaedem numero. Sed si partes sunt diversae, et totum
              erit diversum: quia partes comparantur ad totum sicut materia ad formam, ut patet 2
              Physic. Ergo non erit idem numero homo; quod est contra veritatem resurrectionis.</p>
            <p xml:id="ta-l4d44q1-d1e218">Praeterea, resurrectio ad hoc ordinatur quod homo operum suorum mercedem accipiat.
              Sed diversis operibus meritoriis vel demeritoriis diversae partes corporis deserviunt.
              Ergo oportet quod in resurrectione quaelibet pars ad suum statum redeat, ut pro suo
              modo praemietur.</p>
            <p xml:id="ta-l4d44q1-d1e221">Sed contra, artificialia magis dependent ex sua materia quam naturalia. Sed in
              artificialibus ad hoc quod idem artificiatum ex eadem materia reparetur, non oportet
              quod partes reducantur ad eumdem situm. Ergo nec in homine oportet.</p>
            <p xml:id="ta-l4d44q1-d1e225">Praeterea, variatio accidentis non facit diversitatem in numero. Sed situs partium
              est accidens quoddam. Ergo diversitas ejus in homine non facit diversitatem in
              numero.</p>
          </div>
          <div xml:id="ta-l4d44q1-Dd1e230">
            <head xml:id="ta-l4d44q1-Hd1e232">Quaestiuncula 1</head>
            <p xml:id="ta-l4d44q1-d1e235">Respondeo dicendum ad primam quaestionem, quod circa hanc quaestionem et philosophi
              erraverunt, et quidam moderni haeretici errant. Quidam enim philosophi posuerunt,
              animas a corpore separatas iterato corporibus conjungi. Sed errabant in hoc quantum ad
              duo. Primo quantum ad modum conjunctionis: quia quidam ponebant animam separatam
              corpori iterum conjungi naturaliter per viam generationis. Secundo quantum ad corpus
              cui conjungebatur quia: ponebant quod secunda conjunctio non erat ad idem corpus quod
              per mortem depositum fuit, sed ad aliud: quandoque quidem idem specie, quandoque autem
              diversum; ad diversum quidem quando anima in corpore existens praeter rationis ordinem
              vitam duxerat bestialem, unde transibat post mortem de corpore hominis in corpus
              alterius animalis, cujus moribus vivendo se conformavit; sicut in corpus canis propter
              luxuriam, et in corpus leonis propter rapinam et violentiam, et sic de aliis; sed in
              corpus ejusdem speciei, quando anima bene in corpore vivens, post mortem aliqua
              felicitate perfuncta, post aliqua saecula incipiebat ad corpus velle redire; et sic
              iterum corpori conjungebatur humano. Sed haec opinio ex duabus falsis radicibus venit:
              quarum prima est, quia anima non conjungitur corpori essentialiter sicut forma
              materiae, sed solum accidentaliter, sicut motor mobili, aut homo vestimento; et ideo
              ponere poterant quod anima praeexistebat antequam corpori generato infunderetur in
              generatione naturali; et iterum quod diversis corporibus uniretur. Secunda est, quia
              ponebant intellectum non differre a sensu nisi accidentaliter, ut scilicet homo
              diceretur intellectum habere prae aliis animalibus, quia in eo propter optimam
              corporis complexionem vis sensitiva amplius viget; unde poterant ponere quod anima
              hominis in corpus animalis bruti transiret, praecipue facta immutatione animae humanae
              ad effectus brutales. Sed praedictae duae radices destruuntur a philosopho, in Lib. de
              anima; quibus destructis, patet falsitas praedictae positionis. Et simili modo
              destruuntur errores quorumdam haereticorum: quorum quidam in praedictas positiones
              inciderunt; quidam autem posuerunt animam iterato conjungi corporibus caelestibus, vel
              etiam corporibus in modum venti subtilibus, ut Gregorius de quodam Constantinopolitano
              episcopo narrat, exponens illud verbum Job 19, 26: <quote xml:id="ta-l4d44q1-Qd1e237" source="http://scta.info/resource/iob19_26@7-11">in carne mea videbo Deum
                salvatorem meum</quote>. Et praedicti errores haereticorum destrui possunt ex hoc
              quod veritati resurrectionis praejudicant, quam sacra Scriptura profitetur. Non enim
              resurrectio dici potest, nisi anima ad idem corpus redeat: quia resurrectio est
              iterata surrectio; ejusdem autem est surgere et cadere; unde resurrectio magis
              respicit corpus quod post mortem cadit, quam animam quae post mortem vivit; et ita, si
              non est idem corpus quod anima resumit, non dicetur resurrectio, sed magis novi
              corporis assumptio.</p>
            <p xml:id="ta-l4d44q1-d1e241">Ad primum ergo dicendum, quod similitudo non currit per omnia, sed quantum ad
              aliquid. In seminatione enim grani granum seminatum et natum non est idem numero, nec
              eodem modo se habens, cum primo seminatum fuerit absque folliculis cum quibus
              nascitur. Corpus autem resurgens erit idem, sed alio modo se habens: quia fuit
              mortale, et surget in immortalitate.</p>
            <p xml:id="ta-l4d44q1-d1e244">Ad secundum dicendum, quod differentia quae est inter animam resurgentis et animam in
              hoc mundo viventis, non est secundum aliquod essentiale, sed secundum gloriam et
              miseriam; quae differentiam accidentalem faciunt; unde non oportet quod aliud corpus
              numero resurgat, sed alio modo se habens, ut respondeat proportionabiliter differentia
              corporum differentiae animarum.</p>
            <p xml:id="ta-l4d44q1-d1e247">Ad tertium dicendum, quod illud quod intelligitur in materia ante formam, remanet in
              materia post corruptionem: quia remoto posteriori, remanere adhuc potest prius.
              Oportet autem, ut Commentator dicit in 1 Physic., et in Lib. de substantia orbis, in
              materia generabilium et corruptibilium ante formam substantialem intelligere
              dimensiones non terminatas, secundum quas attendatur divisio materiae, ut diversas
              formas in diversis partibus recipere possit; unde et post separationem formae
              substantialis a materia adhuc dimensiones illae manent eadem; et sic materia sub illis
              dimensionibus existens, quamcumque formam accipiat, habet majorem identitatem ad illud
              quod ex ea generatum fuerat, quam aliqua pars alia materiae sub quacumque forma
              existens; et sic eadem materia ad corpus humanum reparandum reducetur quae prius ejus
              materia fuit.</p>
            <p xml:id="ta-l4d44q1-d1e251">Ad quartum dicendum, quod sicut qualitas simplex non est forma substantialis
              elementi, sed accidens proprium ejus, et dispositio per quam materia efficitur propria
              tali formae; ita forma mixtionis, quae est forma resultans ex qualitatibus simplicibus
              ad medium venientibus, non est substantialis forma corporis mixti, sed est accidens
              proprium, et dispositio per quam materia fit necessaria ad formam. Corpus autem
              humanum praeter hanc formam mixtionis non habet aliam formam substantialem nisi animam
              rationalem: quia si haberet aliam formam substantialem priorem illa, daret ei esse
              substantiale, et sic per eam constitueretur in genere substantiae; unde anima jam
              adveniret corpori constituto in genere substantiae; et sic comparatio animae ad corpus
              esset sicut comparatio formarum artificialium ad suas materias quantum ad hoc quod
              constituuntur in genere substantiae per suam materiam; unde conjunctio animae ad
              corpus esset accidentalis: quod est error antiquorum philosophorum in libris de anima
              reprobatus. Sequeretur etiam quod corpus humanum et singulae partes ejus non aequivoce
              retinerent priora nomina; quod est contra philosophum in 2 de anima. Unde cum anima
              rationalis remanet, nulla forma corporis humani substantialis cedit penitus in non
              ens. Formarum autem accidentalium variatio non facit diversitatem in numero. Unde idem
              numero resurget, cum materia eadem numero resumatur, ut in praecedenti solutione
              dictum est.</p>

          </div>
          <div xml:id="ta-l4d44q1-Dd1e255">
            <head xml:id="ta-l4d44q1-Hd1e257">Quaestiuncula 2</head>
            <p xml:id="ta-l4d44q1-d1e260">Ad secundam quaestionem dicendum, quod necessitas ponendi resurrectionem est ex hoc
              ut homo finem ultimum propter quem homo factus est, consequatur: quod in hac vita
              fieri non potest, nec in vita animae separatae, ut supra dictum est: alias vane esset
              homo constitutus, si ad finem ad quem factus est, pervenire non posset. Et quia
              oportet quod illud idem numero ad finem perveniat quod propter finem est factum, ne in
              vanum factum esse videatur; oportet quod idem numero homo resurgat; et hoc quidem fit
              cum eadem anima eidem numero corpori conjungitur, ut ex dictis patet: alias enim non
              esset resurrectio, proprie loquendo, nisi idem homo repararetur. Unde ponere quod non
              sit idem numero qui resurget, est haereticum, derogans veritati Scripturae, quae
              resurrectionem praedicat.</p>
            <p xml:id="ta-l4d44q1-d1e263">Ad primum ergo dicendum, quod philosophus loquitur de iteratione quae fit per motum
              vel mutationem naturalem. Ostendit enim differentiam circulationis quae est in
              generatione et corruptione, ad circulationem quae est in motu caeli: quia caelum per
              motum localem redit idem numero ad principium motus, quia habet substantiam
              incorruptibilem motam; sed generabilia et corruptibilia per generationem redeunt ad
              idem specie, non ad idem numero: quia ex homine generatur semen, ex quo sanguis; et
              sic deinceps, quousque perveniatur ad hominem, non ad eumdem numero, sed specie; et ex
              igne generatur aer, ex quo aqua; ex aqua terra, ex terra ignis, non idem numero, sed
              specie. Unde patet quod ratio inducta secundum philosophi intentionem non est ad
              propositum. Vel dicendum, quod aliorum generabilium et corruptibilium forma non est
              per se subsistens, ut post compositi corruptionem manere valeat, sicut est de anima
              rationali, quae esse, quod sibi in corpore acquiritur, etiam post corpus retinet, et
              in participationem illius esse corpus per resurrectionem adducitur, cum non sit aliud
              esse corporis et aliud animae in corpore; alias esset conjunctio animae et corporis
              accidentalis; et sic nulla interruptio facta est in esse substantiali hominis, ut non
              possit idem numero redire propter interruptionem essendi, sicut accidit in aliis rebus
              corruptis, quarum esse omnino interrumpitur, forma non remanente, materia autem sub
              alio esse remanente. Sed tamen nec etiam homo per generationem naturalem reiteratur
              idem numero: quia corpus generati hominis non fit ex tota materia generantis; unde est
              corpus diversum in numero, et per consequens anima, et totus homo.</p>
            <p xml:id="ta-l4d44q1-d1e266">Ad secundum dicendum, quod de humanitate et de qualibet forma totius est duplex
              opinio. Quidam enim dicunt, quod idem secundum rem est forma totius et forma partis:
              forma partis secundum quod perficit materiam; forma autem totius secundum quod ex ea
              tota ratio speciei consequitur; et secundum hanc opinionem, humanitas secundum rem non
              est aliud quam anima rationalis; et sic, cum anima rationalis eadem numero resumatur,
              eadem numero erit humanitas, et etiam post mortem manet, quamvis non sub ratione
              humanitatis, quia ex ea compositum rationem speciei non consequitur. Alia opinio est
              Avicennae, quae verior videtur, quia forma totius non est forma partis tantum, nec
              forma aliqua alia praeter formam partis, sed est totum resultans ex compositione
              formae et materiae, comprehendens in se utrumque; et haec forma totius, essentia vel
              quidditas dicitur. Quia ergo in resurrectione idem numero corpus erit, et eadem numero
              anima rationalis, erit de necessitate eadem humanitas. Prima autem ratio probans
              diversitatem humanitatis futuram, procedebat ac si humanitas esset quaedam alia forma
              superveniens formae et materiae; quod falsum est. Secunda autem ratio etiam non potest
              identitatem humanitatis impedire: quia conjunctio significat actionem vel passionem:
              quae quamvis sit diversa, non potest impedire identitatem humanitatis: quia actio et
              passio, ex quibus erat humanitas, non sunt de essentia humanitatis; unde eorum
              diversitas non inducit diversitatem humanitatis. Constat enim quod generatio et
              resurrectio non sunt idem motus numero, nec tamen propter hoc impeditur identitas
              resurgentis. Similiter etiam nec impeditur identitas humanitatis, si accipiatur
              conjunctio pro ipsa relatione: quia relatio illa non est de essentia humanitatis, sed
              concomitatur eam, eo quod humanitas non est de illis formis quae sunt compositio et
              ordo, ut dicitur 2 Physic., sicut sunt formae artificiatorum; unde existente alia
              compositione numero, non est eadem numero forma domus.</p>
            <p xml:id="ta-l4d44q1-d1e269">Ad tertium dicendum, quod ratio illa optime concludit contra illos qui ponebant
              animam sensibilem et rationalem divisas in homine esse: quia secundum hoc anima
              sensitiva in homine non esset incorruptibilis, sicut nec in aliis animalibus. Unde in
              resurrectione non erit eadem anima sensibilis, et per consequens nec idem animal, nec
              idem homo. Si autem ponamus quod eadem anima secundum substantiam in homine sit
              rationalis et sensibilis, nullas in hoc angustias patiemur: quia animal definitur per
              sensum, qui est anima sensitiva, sicut per formam essentialem: per sensum autem, qui
              est potentia sensitiva, cognoscitur ejus definitio, sicut per formam accidentalem,
              quae maximam partem confert ad cognoscendum quod quid est, ut in 1 de anima dicitur.
              Post mortem ergo manet anima sensibilis sicut anima rationalis secundum substantiam:
              sed potentiae sensitivae, secundum quosdam, non manent: quae quidem potentiae cum sint
              accidentales proprietates, earum varietas identitatem animalis totius auferre non
              potest, nec etiam partium animalis: non enim dicuntur potentiae perfectiones vel actus
              organorum, nisi sint principia agendi, ut calor in igne.</p>
            <p xml:id="ta-l4d44q1-d1e273">Ad quartum dicendum, quod statua dupliciter considerari potest; vel secundum quod est
              substantia quaedam, vel secundum quod est artificiale quoddam. Et quia in genere
              substantiae ponitur ratione suae materiae; ideo si consideretur secundum quod est
              substantia quaedam, est eadem numero statua quae ex eadem materia reparatur. Sed in
              genere artificialium ponitur secundum quod est forma, quae accidens quoddam est, et
              transit, statua destructa; et sic non redit idem numero, nec statua idem numero esse
              potest. Sed forma hominis, scilicet anima, manet post dissolutionem corporis; et ideo
              non est similis ratio.</p>

          </div>
          <div xml:id="ta-l4d44q1-Dd1e277">
            <head xml:id="ta-l4d44q1-Hd1e279">Quaestiuncula 3</head>
            <p xml:id="ta-l4d44q1-d1e282">Ad tertiam quaestionem dicendum, quod in hac quaestione differt considerare quid
              fieri possit sine identitatis praejudicio, et quid fiet, ut congruentia servetur.
              Quantum ergo ad primum, sciendum, quod in homine possunt accipi diversae partes totius
              dupliciter. Uno modo diversae partes homogenei, sicut diversae partes carnis, vel
              diversae partes ossis; alio modo diversae partes diversarum specierum totius
              heterogenei. Si ergo dicatur quod pars materiae redibit ad aliam partem speciei
              ejusdem, hoc non facit nisi varietatem in situ partium: situs autem partium variatus
              non variat speciem in totis homogeneis; et sic si materia unius partis redeat ad
              aliam, nullum praejudicium generabitur identitati totius; et ita etiam est in exemplo
              quod ponitur in littera: quia statua non redit eadem numero secundum formam, sed
              secundum materiam, secundum quam est substantia quaedam. Sic autem statua est
              homogenea, quamvis non secundum formam artificialem. Si autem dicatur quod materia
              unius partis redit ad aliam partem alterius speciei; sic de necessitate variatur non
              solum situs partium, sed etiam identitas ipsarum; ita tamen si tota materia, aut
              aliquid quod erat de veritate humanae naturae in una, in aliam transferatur; non autem
              si aliquod quod erat in una parte superfluum, transferatur in aliam. Ablata autem
              identitate partium, aufertur identitas totius, si loquimur de partibus essentialibus;
              non autem si loquimur de partibus accidentalibus, sicut sunt capilli et ungues, de
              quibus videtur loqui Augustinus. Et sic patet qualiter translatio materiae de parte in
              partem tollit identitatem totius, et qualiter non. Sed loquendo secundum congruentiam,
              magis probabile est quod etiam situs partium idem servabitur in resurrectione,
              praecipue quantum ad partes essentiales et organicas, quamvis forte non quantum ad
              partes accidentales, sicut sunt ungues et capilli.</p>
            <p xml:id="ta-l4d44q1-d1e285">Ad primum ergo dicendum, quod objectio illa procedit de partibus organicis, et non de
              partibus similaribus.</p>
            <p xml:id="ta-l4d44q1-d1e288">Ad secundum dicendum, quod diversus situs partium materiae non facit diversitatem in
              numero, quamvis eam faciat diversitas materiae.</p>
            <p xml:id="ta-l4d44q1-d1e291">Ad tertium dicendum, quod operatio non est, proprie loquendo, partis, sed totius;
              unde praemium non debetur parti, sed toti.</p>
          </div>
        </div>
        <div xml:id="ta-l4d44q1-Dd1e296" type="articulus">
          <head xml:id="ta-l4d44q1-Hd1e298">Articulus 2</head>

          <head xml:id="ta-l4d44q1-Hd1e301" type="question-title">Utrum omnia membra corporis humani resurgent</head>

          <div xml:id="ta-l4d44q1-Dd1e304">
            <head xml:id="ta-l4d44q1-Hd1e306">Quaestiuncula 1</head>
            <p xml:id="ta-l4d44q1-d1e309">Ad secundum sic proceditur. Videtur quod non omnia membra corporis humani resurgent.
              Remoto enim fine, frustra reparatur illud quod est ad finem. Finis autem cujuslibet
              membri est ejus actus. Cum ergo nihil sit frustra in operibus divinis, et quorumdam
              membrorum usus post resurrectionem non competat, praecipue genitalium, quia tunc nec
              nubent nec nubentur; videtur quod non omnia membra resurgent.</p>
            <p xml:id="ta-l4d44q1-d1e312">Praeterea, intestina, membra quaedam sunt. Sed non resurgent: plena enim resurgere
              non possunt, quia immunditias continent: nec vacua, quia nihil est vacuum in natura.
              Ergo non omnia membra resurgent.</p>
            <p xml:id="ta-l4d44q1-d1e315">Praeterea, ad hoc corpus resurget, ut praemietur de opere quod anima per ipsum
              gessit. Sed membrum propter furtum amputatum furi, qui postea poenitentiam agit et
              salvatur, non potest in resurrectione remunerari neque de bono, quia ad hoc non
              cooperatum est, neque de malo, quia poena membri in poenam hominis redundaret. Ergo
              non omnia membra resurgent cum homine.</p>
            <p xml:id="ta-l4d44q1-d1e318">Sed contra, magis pertinent ad veritatem humanae naturae alia membra quam capilli et
              ungues. Sed capilli et ungues restituentur homini in resurrectione, ut dicitur in
              littera. Ergo multo fortius alia membra.</p>
            <p xml:id="ta-l4d44q1-d1e322">Praeterea, <quote xml:id="ta-l4d44q1-Qd1e324">Dei perfecta sunt opera</quote>. Sed resurrectio opere divino fiet.
              Ergo homo reparabitur perfectus in omnibus membris.</p>

          </div>
          <div xml:id="ta-l4d44q1-Dd1e329">
            <head xml:id="ta-l4d44q1-Hd1e331">Quaestiuncula 2</head>
            <p xml:id="ta-l4d44q1-d1e334">Ulterius. Videtur quod capilli et ungues in homine non resurgent. Sicut enim capilli
              et ungues ex superfluitatibus cibi generantur; ita urina, sudor, et aliae hujusmodi
              faeces. Sed haec non resurgent cum corpore. Ergo nec capilli et ungues.</p>
            <p xml:id="ta-l4d44q1-d1e337">Praeterea, inter alias superfluitates quae ex cibo generantur, maxime accedit ad
              naturae humanae veritatem semen, quod est superfluum quo indigetur. Sed semen non
              resurget in corpore hominis. Ergo multo minus capilli et ungues resurgent.</p>
            <p xml:id="ta-l4d44q1-d1e340">Praeterea, nihil est perfectum anima rationali quod non sit perfectum anima
              sensibili. Sed capilli et ungues non sunt perfecti anima sensibili, quia eis non
              sentimus, ut dicitur in 1 de anima. Ergo, cum non resurgat corpus humanum nisi propter
              hoc quod est perfectum ab anima rationali, videtur quod capilli et ungues non
              resurgent.</p>
            <p xml:id="ta-l4d44q1-d1e343">Sed contra est quod dicitur Luc. 21, 18: <quote xml:id="ta-l4d44q1-Qd1e345" source="http://scta.info/resource/lc21_18@2-7">capillus de capite vestro non
                peribit</quote>.</p>
            <p xml:id="ta-l4d44q1-d1e350">Praeterea, capilli et ungues sunt dati in ornatum homini. Sed corpora hominum,
              praecipue electorum, debent resurgere cum omni ornatu. Ergo debent resurgere cum
              capillis.</p>

          </div>
          <div xml:id="ta-l4d44q1-Dd1e354">
            <head xml:id="ta-l4d44q1-Hd1e356">Quaestiuncula 3</head>
            <p xml:id="ta-l4d44q1-d1e359">Ulterius. Videtur quod humores in corpore non resurgent. Quia 1 Corinth. 15, 50,
              dicitur: <quote xml:id="ta-l4d44q1-Qd1e361">caro et sanguis regnum Dei non possidebunt</quote>. Sed sanguis est
              principalior humor. Ergo non resurgent in beatis, qui regnum Dei possidebunt, et multo
              minus in aliis.</p>
            <p xml:id="ta-l4d44q1-d1e365">Praeterea, humores sunt ad restaurationem deperditi. Sed post resurrectionem nulla
              deperditio fiet. Ergo corpus non resurget cum humoribus.</p>
            <p xml:id="ta-l4d44q1-d1e368">Praeterea illud quod est in via generationis in corpore humano, nondum est ab anima
              rationali perfectum. Sed humores adhuc sunt in via generationis, quia sunt in potentia
              caro et os. Ergo nondum sunt perfecti anima rationali. Sed corpus humanum non habet
              ordinem ad resurrectionem nisi secundum quod est anima rationali perfectum. Ergo
              humores in eo non resurgent.</p>
            <p xml:id="ta-l4d44q1-d1e371">Sed contra, quod est de constitutione corporis humani, resurget in eo. Sed humores
              sunt hujusmodi; quod patet per Augustinum, qui dicit quod corpus constat ex membris
              officialibus, officialia ex similibus, similia ex humoribus. Ergo humores resurgent in
              corpore.</p>
            <p xml:id="ta-l4d44q1-d1e375">Praeterea, resurrectio nostra erit conformis resurrectioni Christi. Sed in Christo
              resurrexit sanguis; alias nunc vinum non transubstantiaretur in sanguinem ejus in
              sacramento altaris. Ergo et in nobis resurget sanguis; et eadem ratione alii
              humores.</p>

          </div>
          <div xml:id="ta-l4d44q1-Dd1e380">
            <head xml:id="ta-l4d44q1-Hd1e382">Quaestiuncula 4</head>
            <p xml:id="ta-l4d44q1-d1e385">Ulterius. Videtur quod non totum quod fuit in corpore de veritate naturae humanae,
              resurgat in ipso. Quia cibus convertitur in veritatem humanae naturae. Sed aliquando
              caro bovis sumitur in cibum. Si ergo resurget quidquid fuit de veritate humanae
              naturae, resurget etiam caro bovis; quod videtur inconveniens.</p>
            <p xml:id="ta-l4d44q1-d1e388">Praeterea, costa Adae fuit de veritate humanae naturae, sicut et costa nostra in
              nobis. Sed costa Adae non resurget in eo, sed in Eva; alias Eva non resurgeret, quia
              de costa illa formata est. Ergo non resurget in homine quidquid fuit de veritate
              humanae naturae in ipso.</p>
            <p xml:id="ta-l4d44q1-d1e391">Praeterea, non potest esse quod idem in diversis hominibus resurgat. Sed potest esse
              quod aliquid fuerit de veritate humanae naturae in diversis hominibus, sicut si
              aliquis carnibus humanis vescatur, quae in substantiam ejus transeant. Ergo non
              resurget in aliquo quidquid fuit de veritate humanae naturae in ipso.</p>
            <p xml:id="ta-l4d44q1-d1e394">Si dicatur, quod non quidquid est in carnibus comestis, est de veritate humanae
              naturae; et ita aliquid eorum potest resurgere in primo, et aliquid in secundo;
              contra. De veritate humanae naturae maxime videtur esse illud quod a parentibus
              trahitur. Sed si aliquis non comedens nisi carnes humanas filium generet, oportet quod
              illud quod filius a parente trahit, fuerit de carnibus aliorum hominum quas pater suus
              comedit; quia semen est de superfluo alimenti, ut philosophus probat in Lib. de
              animalibus. Ergo illud quod est de veritate humanae naturae in puero isto, etiam fuit
              de veritate humanae naturae in aliis hominibus, quorum pater carnes comedit.</p>
            <p xml:id="ta-l4d44q1-d1e398">Si dicatur, quod illud quod erat de veritate humanae naturae in carnibus hominum
              comestorum, non transit in semen, sed illud quod erat ibi de veritate humanae naturae
              non existens; contra. Ponatur quod aliquis cibetur solum embryis, in quibus videtur
              nihil esse quod non sit de veritate naturae: quia totum quod est in eis, trahitur a
              parentibus. Si ergo superfluitas cibi convertitur in semen, oportet quod illud quod
              fuit de veritate humanae naturae in embryis, qui etiam ad resurrectionem pertinent,
              postquam animam rationalem perceperunt, sit etiam de veritate humanae naturae in puero
              qui ex tali semine generatur; et sic, cum non possit idem resurgere in duobus, non
              poterit in quolibet resurgere quidquid fuit de veritate humanae naturae in ipso.</p>
            <p xml:id="ta-l4d44q1-d1e401">Sed contra: quidquid fuit in homine de veritate humanae naturae, fuit perfectum anima
              rationali. Sed ex hoc habet corpus humanum ordinem ad resurrectionem, quia fuit anima
              rationali perfectum. Ergo quidquid fuit de veritate humanae naturae, resurget in
              unoquoque.</p>
            <p xml:id="ta-l4d44q1-d1e404">Praeterea, si a corpore hominis subtrahatur aliquid quod est de veritate humanae
              naturae, in ipso non erit corpus hominis perfectum. Sed omnis imperfectio tolletur in
              resurrectione, praecipue ab electis, quibus promissum est, Lucae 21, quod capillus
              capitis eorum non peribit. Ergo quidquid fuit de veritate naturae humanae, resurget in
              homine.</p>

          </div>
          <div xml:id="ta-l4d44q1-Dd1e408">
            <head xml:id="ta-l4d44q1-Hd1e410">Quaestiuncula 5</head>
            <p xml:id="ta-l4d44q1-d1e413">Ulterius. Videtur quod quidquid fuit materialiter in membris hominis, totum resurget.
              Minus enim videntur pertinere ad resurrectionem capilli quam alia membra. Sed quidquid
              fuit in capillis, totum resurget, etsi non in capillis, saltem in aliis partibus
              corporis, ut Augustinus dicit in littera. Ergo multo fortius quidquid fuit in aliis
              membris materialiter, totum resurget.</p>
            <p xml:id="ta-l4d44q1-d1e416">Praeterea, sicut partes carnis secundum speciem perficiuntur ab anima rationali, ita
              partes secundum materiam. Sed corpus humanum habet ordinem ad resurrectionem ex hoc
              quod fuit anima rationali perfectum. Ergo non solum partes secundum speciem, sed omnes
              partes secundum materiam resurgent.</p>
            <p xml:id="ta-l4d44q1-d1e419">Praeterea, ex parte illa accidit corpori totalitas ex qua parte accidit ei divisio in
              partes. Sed divisio in partes accidit corpori ex parte materiae, cujus dispositio est
              quantitas secundum quam dividitur. Ergo et totalitas corporis attenditur secundum
              partes materiae. Si ergo non omnes partes materiae resurgent, non totum corpus
              resurget; quod est inconveniens.</p>
            <p xml:id="ta-l4d44q1-d1e422">Sed contra, partes secundum materiam non manent in corpore, sed fluunt et refluunt,
              ut patet per illud quod dicitur in 1 de generatione. Si ergo omnes partes secundum
              materiam resurgent, vel erit corpus resurgentis densissimum, vel erit immoderatae
              quantitatis.</p>
            <p xml:id="ta-l4d44q1-d1e426">Praeterea, quidquid est de veritate humanae naturae in uno homine, totum potest esse
              pars materiae in alio homine qui ejus carnibus vescitur. Si ergo omnes partes secundum
              materiam resurgent in aliquo, sequitur quod resurget in uno id quod est de veritate
              humanae naturae in alio; quod est inconveniens.</p>
          </div>
          <div xml:id="ta-l4d44q1-Dd1e430">
            <head xml:id="ta-l4d44q1-Hd1e432">Quaestiuncula 1</head>
            <p xml:id="ta-l4d44q1-d1e435">Respondeo dicendum ad primam quaestionem, quod, sicut dicitur in 2 de anima, anima
              habet se ad corpus non solum in habitudine formae et finis, sed etiam in habitudine
              causae efficientis; est enim comparatio animae ad corpus sicut est comparatio artis ad
              artificiatum, ut dicit philosophus. Quidquid autem explicite in artificiato
              ostenditur, hoc totum implicite et originaliter in ipsa arte continetur; et similiter
              etiam quidquid in partibus corporis apparet, totum originaliter, et quodammodo
              implicite, in anima continetur. Sicut ergo artis opus non esset perfectum si
              artificiato aliquid deesset eorum quae ars continet; ita nec homo posset esse
              perfectus, nisi totum quod in anima implicite continetur, exterius in corpore
              explicetur; nec etiam corpus ad plenum proportionaliter responderet animae. Cum ergo
              oporteat in resurrectione corpus hominis esse animae totaliter correspondens, quia non
              resurgit nisi secundum ordinem quem habet ad animam rationalem; oporteat etiam hominem
              perfectum resurgere, utpote quod ad ultimam perfectionem consequendam reparatur;
              oportet quod omnia membra quae nunc sunt in corpore, in resurrectione hominis
              reparentur.</p>
            <p xml:id="ta-l4d44q1-d1e438">Ad primum ergo dicendum, quod membra dupliciter possunt considerari in comparatione
              ad animam; vel secundum habitudinem materiae ad formam, vel secundum habitudinem
              instrumenti ad agentem. Eadem est enim comparatio totius corporis ad totam animam, et
              partium ad partes, ut dicitur in 2 de anima. Si ergo membrum accipiatur secundum
              primam comparationem, finis ejus non est operatio, sed magis perfectum esse speciei,
              quod etiam post resurrectionem requiretur. Si autem membrum accipiatur secundum
              secundam comparationem, sic finis ejus est operatio; nec tamen sequitur quod quando
              deficit operatio, frustra sit instrumentum; quia instrumentum non solum servit ad
              exequendam operationem agentis, sed ad ostendendum virtutem ipsius; unde oportebit ut
              virtus potentiarum animae instrumentis corporis demonstretur, etsi nunquam in actum
              prodeant, ut ex hoc commendetur Dei sapientia.</p>
            <p xml:id="ta-l4d44q1-d1e441">Ad secundum dicendum, quod intestina resurgent in corpore, sicut et alia membra; et
              plena erunt, non quidem turpibus superfluitatibus, sed nobilibus humiditatibus.</p>
            <p xml:id="ta-l4d44q1-d1e444">Ad tertium dicendum, quod actus quibus meremur, non sunt, proprie loquendo, manus vel
              pedis, sed hominis totius; sicut et operatio artis non attribuitur instrumento, sed
              artifici, ut philosophus dicit. Quamvis ergo membrum quod ante poenitentiam est
              mutilatum, non sit cooperatum homini in statu illo quo gloriam post meretur, tamen
              ipse homo meretur ut totum praemietur, qui ex toto quod habet, Deo servit.</p>

          </div>
          <div xml:id="ta-l4d44q1-Dd1e448">
            <head xml:id="ta-l4d44q1-Hd1e450">Quaestiuncula 2</head>
            <p xml:id="ta-l4d44q1-d1e453">Ad secundam quaestionem dicendum, quod anima habet se ad corpus animatum sicut ars ad
              artificiatum, et ad partes ejus sicut ars ad sua instrumenta; unde et corpus animatum
              organicum dicitur. Ars autem utitur instrumentis quibusdam ad operis intenti
              executionem; et haec instrumenta sunt de prima intentione artis. Utitur etiam aliis
              instrumentis ad conservationem principalium instrumentorum, et haec sunt de secunda
              intentione artis; sicut ars militaris utitur gladio ad bellum, et vagina ad gladii
              conservationem. Ita etiam in partibus corporis animati quaedam ordinantur ad
              operationes animae exequendas, sicut cor, hepar, manus, et pes; quaedam autem ad
              conservationem aliarum partium, sicut folia sunt ad cooperimentum fructuum; ita etiam
              capilli et ungues sunt in homine ad custodiam aliarum partium; unde sunt de secunda
              perfectione corporis humani, quamvis non de prima. Ergo quia homo resurget in omni
              perfectione suae naturae, propter hoc oportet quod capilli et ungues resurgant in
              ipso.</p>
            <p xml:id="ta-l4d44q1-d1e456">Ad primum ergo dicendum, quod illae superfluitates expelluntur a natura quasi ad
              nihil utiles, unde non pertinent ad perfectionem corporis humani; secus autem est de
              aliis superfluitatibus, quas sibi natura retinet ad generationem capillorum et
              unguium, quibus indiget ad membrorum conservationem.</p>
            <p xml:id="ta-l4d44q1-d1e459">Ad secundum dicendum, quod semine non indigetur ad perfectionem individui, sicut
              capillis, sed solum ad perfectionem speciei.</p>
            <p xml:id="ta-l4d44q1-d1e462">Ad tertium dicendum, quod capilli et ungues nutriuntur et augentur; et sic patet quod
              aliqua operatione participant: quod non posset esse, nisi essent partes aliquo modo ab
              anima perfectae; et quia in homine non est nisi una anima, scilicet anima rationalis,
              constat quod ab anima rationali perfectae sunt, quamvis non usque ad hoc quod
              operatione sensus participent, sicut nec ossa, de quibus constat quod resurgent, et
              sunt de integritate individui.</p>

          </div>
          <div xml:id="ta-l4d44q1-Dd1e466">
            <head xml:id="ta-l4d44q1-Hd1e468">Quaestiuncula 3</head>
            <p xml:id="ta-l4d44q1-d1e471">Ad tertiam quaestionem dicendum, quod quidquid pertinet ad integritatem humanae
              naturae in resurgente, hoc totum in eo resurget ratione praedicta; unde oportet quod
              illa humiditas corporis resurgat in homine quae ad integritatem ejus pertinebat. Est
              autem in homine triplex humiditas. Quaedam enim humiditas est in recedendo a
              perfectione hujus individui, vel quia est in via corruptionis, et a natura abjicitur,
              sicut urina, sudor, sanies, et hujusmodi; vel quia a natura ordinatur ad
              conservationem speciei in alio individuo, sive per actum generantem, sicut semen, vel
              per actum nutrientem sicut lac: et nulla talium humiditatum resurget, eo quod non est
              de perfectione individui resurgentis. Secunda humiditas est quae nondum pervenit ad
              ultimam perfectionem quam natura operatur in individuo, sed est ad illam ordinata a
              natura; et haec est duplex. Quia quaedam est quae habet aliquam formam determinatam,
              secundum quam continetur inter partes corporis, sicut sanguis, et alii tres humores,
              quos natura ordinavit ad membra, quae ex eis generantur, sed tamen habent aliquas
              formas determinatas, sicut et aliae partes corporis; et ideo resurgent cum aliis
              partibus. Quaedam vero humiditas est in via transeundi de forma in formam, scilicet de
              forma humoris in formam membri; et talis humiditas non resurget, quia post
              resurrectionem partes corporis singulae in suis formis stabilientur, ut una in aliam
              non transeat; et ideo non resurget illa humiditas quae est in ipso actu transeundi de
              forma in formam. Haec autem humiditas potest in duplici statu accipi: vel secundum
              quod est in principio transmutationis; et sic vocatur ros, illa scilicet humiditas
              quae est in foraminibus parvarum venarum; vel secundum quod est in progressu
              transmutationis, et incipit jam dealbari, et sic vocatur cambium. In neutro autem
              statu resurget. Tertium genus humiditatis est quod jam pervenit ad ultimam
              perfectionem quam natura intendit in corpore individui, quae jam est dealbata et
              incorporata membris; et haec vocatur gluten; et cum sit de substantia membrorum,
              resurget, sicut alia membra resurgunt.</p>
            <p xml:id="ta-l4d44q1-d1e474">Ad primum ergo dicendum, quod caro et sanguis in verbis illis apostoli non
              accipiuntur pro substantia carnis et sanguinis, sed pro operibus carnis et sanguinis,
              quae sunt opera peccati, vel opera animalis vitae. Vel, secundum quod dicit
              Augustinus, caro et sanguis accipitur ibi pro corruptione quae nunc dominatur in carne
              et sanguine, unde etiam subditur in verbis apostoli: <quote xml:id="ta-l4d44q1-Qd1e476">neque corruptio
                incorruptionem</quote>.</p>
            <p xml:id="ta-l4d44q1-d1e480">Ad secundum dicendum, quod sicut membra servientia generationi erunt post
              resurrectionem ad integritatem humanae naturae, non ad operationem quae nunc exercetur
              per membra illa; ita et humores erunt in corpore non ad restaurationem deperditi, sed
              ad integritatem humanae naturae reparandam, et ad virtutis naturalis ostensionem.</p>
            <p xml:id="ta-l4d44q1-d1e483">Ad tertium dicendum, quod sicut sunt elementa in via generationis respectu corporum
              mixtorum, quia sunt eorum materia, non autem ita quod semper sint in transeundo in
              corpore mixto; ita etiam humores se habent ad membra: et propter hoc sicut elementa in
              partibus universi habent formas determinatas, ratione quarum sunt in perfectione
              universi, sicut corpora mixta; ita et humores sunt de perfectione corporis humani,
              sicut et aliae partes, quamvis non perveniant ad totam perfectionem sicut aliae
              partes, nec elementa habent ita perfectas formas sicut mixta. Sicut autem partes omnes
              universi perfectionem a Deo consequuntur non aequaliter, sed secundum suum modum
              unumquodque; ita etiam humores aliquo modo perficiuntur ab anima rationali, non tamen
              eodem modo sicut partes perfectiores.</p>

          </div>
          <div xml:id="ta-l4d44q1-Dd1e487">
            <head xml:id="ta-l4d44q1-Hd1e489">Quaestiuncula 4</head>
            <p xml:id="ta-l4d44q1-d1e492">Ad quartam quaestionem dicendum, quod unumquodque sicut se habet ad esse, ita ad
              veritatem, ut in 2 Metaph. dicitur; quia illa res vera est quae ita est ut videtur
              cognitori secundum actum; et propter hoc Avicenna dicit, quod veritas uniuscujusque
              rei est proprietas sui esse quod stabilitum est ei: et secundum hoc aliquid dicitur
              esse de veritate humanae naturae, quia proprie pertinet ad esse humanae naturae; et
              hoc est quod participat formam humanae naturae; sicut verum aurum dicitur quod habet
              veram formam auri, ex qua est proprium esse auri. Ut ergo videatur quid sit illud quod
              est de veritate humanae naturae, sciendum, quod circa hoc est triplex opinio. Quidam
              enim posuerunt, quod nihil de novo esse incipit de veritate humanae naturae; sed
              quidquid ad veritatem humanae naturae pertinet, totum fuit in ipsa institutione
              humanae naturae de veritate ejus; et hoc per seipsum multiplicatur ut ex eo possit
              semen decidi a generante, ex quo filius generetur; in quo etiam illa pars decisa
              multiplicatur; et ad perfectam quantitatem pervenit per augmentum, et sic deinceps; et
              ita multiplicatum est totum genus humanum. Unde secundum hanc opinionem, quidquid ex
              alimento generatur, quamvis videatur speciem carnis aut sanguinis habere, non tamen
              pertinet ad veritatem humanae naturae. Alii vero dixerunt, quod aliquid de novo
              additur ad veritatem humanae naturae per transmutationem naturalem alimenti in corpus
              humanum, considerata veritate humanae naturae in specie, ad cujus conservationem
              ordinatur actus generativae virtutis. Si autem veritas humanae naturae in individuo
              consideretur, ad cujus conservationem et perfectionem actus nutritivae virtutis
              ordinatur; non additur aliquid per alimentum quod sit primo de veritate humanae
              naturae hujus individui, sed solum secundario. Ponunt enim quod veritas humanae
              naturae primo et principaliter consistat in humido radicali, quod scilicet est ex
              semine generatum ex quo est prima constitutio corporis humani; quod autem convertitur
              de alimento in veram carnem et sanguinem, non est principaliter de veritate humanae
              naturae illius individui, sed secundario; sed potest esse principaliter de veritate
              humanae naturae alterius individui quod ex semine illius generatur. Semen enim ponunt
              esse superfluum alimenti, vel cum admixtione alicujus quod est primo de veritate
              humanae naturae in generante, ut quidam dicunt; vel sine admixtione ejus, ut dicunt
              alii; et sic quod est humidum nutrimentale in uno, fit humidum radicale in alio.
              Tertia opinio est, quod aliquid de novo incipit esse principaliter de veritate humanae
              naturae etiam in isto individuo; quia non est distinctio talis in corpore humano, ut
              aliqua pars materialis signata de necessitate per totam vitam remaneat; sed ad hoc
              indifferenter se habet quaelibet pars signata accepta, quod maneat semper quantum ad
              id quod est speciei in ea, sed potest fluere et refluere quantum ad id quod est
              materiae in ipsa; et sic humidum nutrimentale non distinguitur a radicali ex parte
              principii, ut dicatur radicale quod ex semine generatum, nutrimentale quod generatur
              ex cibo; sed magis distinguitur ex termino, ut radicale dicatur quod ad terminum
              generationis pervenit per actum generativae, vel etiam nutritivae virtutis; sed
              nutrimentale, quia nondum pervenit ad hunc terminum, sed est adhuc in via nutriendi.
              Et hae tres opiniones in 2 Lib., dist. 30, qu. 2, art. 1, in corp., plenius
              pertractatae et investigatae sunt; et ideo non debent hic repeti, nisi quantum ad
              propositum pertinet. Sciendum est ergo, quod secundum has opiniones diversimode ad
              hanc quaestionem oportet respondere. Prima enim opinio per viam multiplicationis quam
              ponit, potest ponere perfectionem veritatis humanae naturae et quantum ad numerum
              individuorum, et quantum ad debitam quantitatem uniuscujusque individui, absque eo
              quod ex alimento generatum est; quod quidem non additur nisi ad resistendum
              consumptioni, quae posset induci per actionem caloris naturalis; sicut argento
              apponitur plumbum, ne ex liquefactione consumatur. Unde cum in resurrectione oporteat
              naturam humanam in sua perfectione reparari; nec calor naturalis tunc agat ad
              consumptionem humidi naturalis: nulla necessitas erit quod resurgat aliquid in homine
              quod ex alimento sit generatum; sed resurget tantum illud quod fuit de veritate
              humanae naturae individui, et per decisionem et multiplicationem ad praedictam
              perfectionem pervenit in numero et quantitate. Secunda autem opinio, quia ponit quod
              eo quod generatur ex nutrimento, indigetur ad perfectionem quantitatis individui, et
              ad multiplicationem quae fit per generationem; necesse habet ponere aliquid de hoc in
              quod conversum est alimentum, resurgere; non tamen totum, sed solum quantum indigetur
              ad perfectam reintegrationem naturae humanae in omnibus suis individuis; unde ponit
              haec opinio, quod totum illud quod fuit in substantia seminis, resurget in illo homine
              qui ex illo semine generatus est, quia hoc est principaliter de veritate humanae
              naturae in ipso. De eo autem quod postea advenit per nutrimentum, tantum resurget in
              eo, quantum est necessarium ad perfectionem quantitatis, et non totum; quia hoc non
              pertinet aliter ad veritatem humanae naturae nisi quatenus natura indiget eo ad
              perfectionem quantitatis. Sed quia hoc humidum nutrimentale fluit et refluit; hoc
              ordine reparabitur, quod illud quod fuit de substantia corporis hominis, totum
              reparabitur; et de eo quod secundo et tertio et deinceps advenit, quantum necessarium
              est ad quantitatem redintegrandam, duplici ratione. Primo, quia super hoc quod advenit
              inductum fuit, ut illud quod primo erat deperditum reparetur; et ideo non ita
              principaliter pertinet ad veritatem humanae naturae sicut praecedens. Secundo, quia
              adjunctio extranei humidi ad primum humidum radicale facit quod totum permixtum non
              ita perfecte participet veritatem speciei sicut primum participabat, ut ponit exemplum
              philosophus in 1 de Gener., de aqua permixta vino, quae semper vini virtutem
              debilitat, ita quod in fine ipsum aquosum reddit. Unde sicut secunda aqua quamvis
              assumatur in speciem vini, non tamen ita perfecte speciem vini participat sicut prima
              quae in vinum assumebatur; ita quod de alimento secundo in carnem convertitur, non ita
              perfecte attingit ad speciem carnis sicut quod primo convertebatur; et ideo non ita
              pertinet ad veritatem humanae naturae, nec ad resurrectionem. Sic ergo patet quod haec
              opinio ponit resurgere totum id quod est de veritate humanae naturae principaliter,
              non autem totum quod est de veritate humanae naturae secundario. Tertia autem opinio
              quantum ad aliquid differt a secunda, et quantum ad aliquid convenit cum ea. Differt
              quidem quantum ad hoc quod ponit totum quod est sub forma carnis et ossis, eadem
              ratione ad veritatem humanae naturae pertinere; quia non distinguit aliquid materiale
              signatum permanens in homine toto tempore vitae ejus, quod per se pertineat ad
              veritatem humanae naturae et primo; et aliquid fluens et refluens, quod pertineat ad
              veritatem humanae naturae solum propter quantitatis perfectionem, non propter primum
              esse speciei, sicut secunda opinio dicebat; sed ponit, omnes partes quae non sunt
              praeter intentionem naturae aggeneratae, pertinere ad veritatem humanae naturae
              quantum ad id quod habent de specie, quia sic manent; non autem quantum ad id quod
              habent de materia, quia sic fluunt et refluunt indifferenter; ut ita etiam
              intelligamus contingere in partibus hominis unius sicut contingit in tota multitudine
              civitatis, quia singuli subtrahuntur a multitudine per mortem, aliis in locum eorum
              succedentibus; unde partes multitudinis fluunt et refluunt materialiter; sed
              formaliter manent, quia ad eadem officia et ordines substituuntur alii, a quibus
              priores subtrahebantur; unde respublica una numero manere dicitur. Et similiter etiam
              dum quibusdam partibus fluentibus aliae reparantur in eadem figura et in eodem situ,
              omnes partes fluunt et refluunt secundum materiam, sed manent secundum speciem; manet
              nihilominus unus homo numero. Sed convenit tertia cum secunda opinione, quia ponit
              quod partes secundo advenientes non ita perfecte pertingunt ad veritatem speciei sicut
              quae primo advenerunt; et ideo idem quod ponit resurgere in homine secunda opinio,
              ponit tertia, sed non penitus eadem ratione. Ponit enim, totum illud quod ex semine
              generatum est, resurgere, non quia alia ratione pertineat ad veritatem humanae naturae
              quam hoc quod postea advenit, sed quia perfectius virtutem speciei participat; quem
              ordinem ponebat secunda opinio in his quae postea advenerunt ex alimento; in quo etiam
              haec opinio concordat cum alia, scilicet secunda.</p>
            <p xml:id="ta-l4d44q1-d1e495">Ad primum ergo dicendum, quod res naturalis non est id quod est, ex sua materia, sed
              ex sua forma; unde quamvis illud materiae quod quandoque fuit forma carnis bovinae
              resurgat in homine sub forma carnis humanae, non sequitur quod resurgat caro bovis,
              sed caro hominis; ita enim etiam posset concludi quod resurgeret limus, de quo
              formatum est corpus Adae. Tamen prima opinio concedit hanc rationem.</p>
            <p xml:id="ta-l4d44q1-d1e498">Ad secundum dicendum, quod costa illa non fuit in Adam de perfectione individui, sed
              ordinata ad multiplicationem speciei; unde non resurget in Adam, sed in Eva; sicut et
              semen non resurget in generante, sed in generato.</p>
            <p xml:id="ta-l4d44q1-d1e501">Ad tertium dicendum, quod secundum primam opinionem facile est ad hoc respondere;
              quia carnes comestae nunquam sunt de veritate humanae naturae in comedente; fuerunt
              autem de veritate humanae naturae in eo cujus carnes comeduntur; et ita resurgent in
              primo, et non in secundo. Sed secundum secundam opinionem et secundum tertiam,
              unusquisque resurget in illo in quo magis accessit ad perfectam participationem
              virtutis speciei; et si aequaliter in utroque accesserit, resurget in illo in quo
              primo fuit; quia in eo primo habuit ordinem ad resurrectionem ex conjunctione ad
              animam rationalem illius hominis; et ideo si in carnibus comestis fuit aliqua
              superfluitas quae non pertineret ad veritatem humanae naturae in primo, resurgere
              poterit in secundo; alias illud quod pertinebat ad resurrectionem in primo, resurget
              in eo, et non in secundo: sed in secundo loco ejus sumetur vel aliquid de eo quod ex
              aliis cibis in carnem secundi conversum est; vel si nullo cibo unquam pastus fuisset
              nisi carnibus humanis, divina virtus aliunde suppleret quantum indigetur ad
              perfectionem quantitatis, sicut supplet in illis qui ante perfectam aetatem decedunt.
              Nec per hoc aliquid praejudicatur identitati in numero, sicut nec praejudicatur per
              hoc quod partes secundum materiam fluunt et refluunt.</p>
            <p xml:id="ta-l4d44q1-d1e505">Ad quartum dicendum, quod secundum primam opinionem facile est solvere; quia ponit
              quod semen est ex superfluo alimenti; unde carnes comestae non transeunt in semen, ex
              quo pueri generantur. Sed secundum alias duas opiniones dicendum est, quod non est
              possibile quod totum quod fuit in carnibus comestis, in semen convertatur; quia post
              multam depurationem cibi pervenitur ad decoctionem seminis, quod est superfluitas
              ultimi cibi. Illud autem quod de carnibus comestis in semen convertitur, magis
              pertinet ad veritatem humanae naturae in eo qui ex semine nascitur, quam in illo ex
              cujus carnibus semen est generatum; et ideo, secundum regulam prius datam, hoc quod in
              semen conversum est, resurget in eo qui ex semine nascitur; residuum autem materiae
              resurget in illo ex cujus carnibus comestis semen est generatum.</p>
            <p xml:id="ta-l4d44q1-d1e508">Ad quintum dicendum, quod embrya non pertinent ad resurrectionem ante animationem per
              animam rationalem, in quo statu jam multum advenit supra substantiam seminis de
              substantia nutrimenti, qua puer in utero matris nutritur; et ideo si aliquis embryis
              vescatur, et ex superfluo illius cibi generetur aliquis, illud quod erit in substantia
              seminis, resurget quidem in eo qui ex semine generatur, nisi in illo contineretur
              aliquid quod fuisset de substantia seminum in illis ex quorum carnibus comestis semen
              generatum est, quia hoc resurgeret in primo et non in secundo; residuum autem carnium
              comestarum, quod non est conversum in semen, constat quod non resurgeret in primo,
              utrique divina potentia supplente quod deest. Prima autem opinio hac objectione non
              arctatur, cum non ponat semen esse ex superfluo alimenti; sed aliae multae rationes
              sunt contra eam, ut in 2 Lib., dist. 30, qu. 2, art. 2, patuit.</p>

          </div>
          <div xml:id="ta-l4d44q1-Dd1e513">
            <head xml:id="ta-l4d44q1-Hd1e515">Quaestiuncula 5</head>
            <p xml:id="ta-l4d44q1-d1e518">Ad quintam quaestionem dicendum, quod illud quod est materialiter in homine, non
              habet ordinem ad resurrectionem nisi secundum quod pertinet ad veritatem humanae
              naturae, quia secundum hoc habet ordinem ad animam rationalem. Illud autem totum quod
              est in homine materialiter, pertinet quidem ad veritatem humanae naturae quantum ad id
              quod habet de specie; sed non totum considerata materiae totalitate; quia tota materia
              quae fuit in homine a principio vitae usque ad finem, excederet quantitatem debitam
              speciei, ut tertia opinio dicit, quae probabilior inter ceteras mihi videtur; et ideo
              totum quod est in homine, resurget considerata totalitate speciei, quia attenditur
              secundum quantitatem, figuram, situm, et ordinem partium; non autem resurget totum
              considerata totalitate materiae. Secunda autem opinio et prima non utuntur hac
              distinctione; sed distinguunt inter partes, quarum utraeque habent speciem vel
              materiam. Conveniunt autem duae hae opiniones in hoc quod utraque dicit, quod illud
              quod est ex semine generatum, totum resurget, etiam totalitate materiae considerata.
              Differunt autem in hoc quod de eo quod ex alimento generatur, nihil resurgere ponit
              prima opinio; secunda vero aliquid ejus resurgere ponit, et non totum, ut ex dictis
              patet.</p>
            <p xml:id="ta-l4d44q1-d1e521">Ad primum ergo dicendum, quod sicut quidquid est in aliis partibus corporis, resurget
              considerata totalitate speciei, non autem considerata totalitate materiae; ita etiam
              est de capillis. In aliis autem partibus advenit aliquid ex nutrimento quod facit
              augmentum: et hoc computatur ut alia pars, considerata totalitate speciei, quia
              obtinet alium locum et situm in corpore, et substat aliis partibus dimensionis:
              aliquid autem advenit quod non facit augmentum, sed cedit in restaurationem deperditi
              in nutriendo, et non computatur ut alia pars totius secundum speciem considerati, cum
              non obtineat alium locum vel situm in corpore, quam pars quae defluxit tenebat;
              quamvis possit alia pars computari considerata totalitate materiae: et similiter est
              de capillis. Augustinus ergo loquitur de incisionibus capillorum, quae erant partes
              facientes augmentum; et ideo oportet quod resurgant; non tamen in quantitate
              capillorum, ne sit quantitas immoderata, sed in aliis partibus, ut necessarium
              judicabit divina providentia. Vel loquitur in casu illo quando aliis partibus
              deficiet: tunc enim eorum defectus poterit ex superfluitatibus capillorum
              reparari.</p>
            <p xml:id="ta-l4d44q1-d1e524">Ad secundum dicendum, quod secundum tertiam opinionem eaedem sunt partes secundum
              speciem, et secundum materiam. Non enim illa distinctione utitur philosophus in 1 de
              generatione, ad distinguendum diversas partes, sed ad ostendendum quod eaedem partes
              possunt considerari et secundum speciem quantum ad id quod est formae et speciei in
              ipsis, et secundum materiam quantum ad id quod subest formae et speciei. Constat autem
              quod materia carnis non habet ordinem ad animam rationalem, nisi inquantum est sub
              tali forma; et ideo ratione ejus habet ordinem ad resurrectionem. Sed prima et secunda
              opinio, quae ponunt alias esse partes quae sunt secundum speciem, et alias quae sunt
              secundum materiam, dicunt quod anima quamvis utrasque partes perficiat, tamen perficit
              partes secundum materiam mediantibus partibus secundum speciem; et ideo non aequaliter
              habent ordinem ad resurrectionem.</p>
            <p xml:id="ta-l4d44q1-d1e527">Ad tertium dicendum, quod in materia generabilium et corruptibilium dimensiones
              interminatas oportet intelligere ante receptionem formae substantialis: et ideo
              divisio quae est secundum hujusmodi dimensiones, proprie pertinet ad materiam; sed
              quantitas completa et terminata advenit materiae post formam substantialem; unde
              divisio quae fit secundum dimensiones terminatas, respicit speciem, praecipue quando
              ad resurrectionem speciei pertinet determinatus situs partium, sicut est in corpore
              humano.</p>
          </div>
        </div>
        <div xml:id="ta-l4d44q1-Dd1e532" type="articulus">
          <head xml:id="ta-l4d44q1-Hd1e534">Articulus 3</head>

          <head xml:id="ta-l4d44q1-Hd1e537" type="question-title">Utrum omnes resurgent in eadem aetate, scilicet juvenili</head>

          <div xml:id="ta-l4d44q1-Dd1e540">
            <head xml:id="ta-l4d44q1-Hd1e542">Quaestiuncula 1</head>
            <p xml:id="ta-l4d44q1-d1e545">Ad tertium sic proceditur. Videtur quod non omnes resurgent in eadem aetate, scilicet
              juvenili. Quia Deus resurgentibus, praecipue beatis, nihil subtrahet quod ad
              perfectionem hominis pertinet. Sed aetas pertinet ad perfectionem hominis, cum
              senectus sit venerabilis aetas. Ergo senes non resurgent in aetate juvenili.</p>
            <p xml:id="ta-l4d44q1-d1e548">Praeterea, aetas computatur secundum mensuram temporis praeteriti. Sed impossibile
              est tempus quod fuit praeteritum, non praeterisse. Ergo impossibile est eos qui
              majoris aetatis fuerunt, ad aetatem juvenilem reduci.</p>
            <p xml:id="ta-l4d44q1-d1e551">Praeterea, illud quod magis fuit de veritate humanae naturae in unoquoque, maxime
              resurget in eo. Sed quanto aliquid primo fuit in homine, tanto videtur magis ad
              veritatem humanae naturae pertinuisse: quia in fine propter virtutem speciei
              debilitatam comparatur vino aquoso corpus humanum, ut patet per philosophum in 1 de
              Gener. Ergo si omnes debent in eadem aetate resurgere, magis decet quod resurgant in
              aetate puerili quam juvenili.</p>
            <p xml:id="ta-l4d44q1-d1e554">Sed contra est quod dicitur Ephes. 4, 13: <quote xml:id="ta-l4d44q1-Qd1e556" source="http://scta.info/resource/eph4_13@1-18">donec occurramus omnes (...) in
                virum perfectum, in mensuram aetatis plenitudinis Christi</quote>. Sed Christus
              resurrexit in aetate juvenili, quae circa triginta annos incipit, ut Augustinus dicit.
              Ergo et alii in aetate juvenili resurgent.</p>
            <p xml:id="ta-l4d44q1-d1e561">Praeterea, homo in maxima perfectione naturae resurget. Sed natura humana
              perfectissimum statum habet in aetate juvenili. Ergo in illa aetate resurgent
              omnes.</p>

          </div>
          <div xml:id="ta-l4d44q1-Dd1e565">
            <head xml:id="ta-l4d44q1-Hd1e567">Quaestiuncula 2</head>
            <p xml:id="ta-l4d44q1-d1e570">Ulterius. Videtur quod omnes resurgent ejusdem staturae. Sicut enim homo mensuratur
              quantitate dimensiva, ita quantitate durationis. Sed quantitas durationis in omnibus
              reducetur ad eamdem mensuram, quia omnes in eadem aetate resurgent. Ergo quantitas
              dimensionis in omnibus reducetur ad eamdem mensuram, ut in eadem statura omnes
              resurgant.</p>
            <p xml:id="ta-l4d44q1-d1e573">Praeterea, philosophus dicit in 2 de anima, quod <quote xml:id="ta-l4d44q1-Qd1e575">omnium natura constantium
                terminus est et ratio magnitudinis et augmenti</quote>. Sed ille terminus non est
              nisi ex virtute formae, cui debet congruere quantitas, sicut et omnia alia accidentia.
              Ergo cum omnes homines habeant eamdem formam specificam, in omnibus debet esse
              secundum naturam eadem quantitatis mensura, nisi sit error. Sed error naturae
              corrigetur in resurrectione. Ergo omnes resurgent in eadem statura.</p>
            <p xml:id="ta-l4d44q1-d1e579">Praeterea, quantitas resurgentis non poterit esse proportionata virtuti naturali,
              quae primo corpus formavit: nam alias qui non potuerunt ad majorem quantitatem perduci
              virtute naturae, nunquam in majori quantitate resurgerent; quod falsum est. Ergo
              oportet quod quantitas illa proportionetur virtuti reparanti corpus humanum per
              resurrectionem, et materiae de qua reparatur. Sed virtus reparans omnia corpora est
              eadem numero, scilicet virtus divina; cineres autem omnes, ex quibus reparantur humana
              corpora, se habent aequaliter ad suscipiendam actionem praedictae virtutis. Ergo ad
              eamdem quantitatem terminabitur resurrectio omnium hominum; et sic idem quod
              prius.</p>
            <p xml:id="ta-l4d44q1-d1e582">Sed contra, quantitas naturalis sequitur naturam uniuscujusque individui. Sed in
              resurrectione non variatur natura individui. Ergo nec quantitas naturalis ejus. Sed
              non est eadem quantitas naturalis omnium hominum. Ergo non omnes resurgent in eadem
              statura.</p>
            <p xml:id="ta-l4d44q1-d1e586">Praeterea, natura humana reparabitur per resurrectionem ad gloriam vel ad poenam. Sed
              non erit eadem quantitas gloriae vel poenae in omnibus resurgentibus. Ergo nec eadem
              quantitas naturae.</p>

          </div>
          <div xml:id="ta-l4d44q1-Dd1e590">
            <head xml:id="ta-l4d44q1-Hd1e592">Quaestiuncula 3</head>
            <p xml:id="ta-l4d44q1-d1e595">Ulterius. Videtur quod omnes resurgent in sexu virili. Quia dicitur Ephes. 4, quod
              <quote xml:id="ta-l4d44q1-Qd1e590" source="http://scta.info/resource/eph4_13@2-13">occurremus omnes in virum perfectum</quote>. Ergo non erit ibi nisi sexus virilis.</p>
            <p xml:id="ta-l4d44q1-d1e598">Praeterea, in futuro omnis cessabit praelatio, ut dicit Glossa 1 Corinth. 15. Sed
              mulier naturali ordine subdita est viro. Ergo mulieres non resurgent in sexu muliebri,
              sed virili.</p>
            <p xml:id="ta-l4d44q1-d1e601">Praeterea, illud quod est occasionaliter et praeter intentionem naturae inductum, non
              resurget: quia in resurrectione omnis error tolletur. Sed sexus muliebris est praeter
              intentionem naturae inductus ex defectu virtutis formativae in semine, quae non potest
              perducere materiam concepti ad perfectionem virilem; unde dicit philosophus in 16 de
              animalibus, quod femina est mas occasionatus. Ergo sexus muliebris non resurget.</p>
            <p xml:id="ta-l4d44q1-d1e604">Sed contra est quod dicit Augustinus, 22 de Civit. Dei: <quote xml:id="ta-l4d44q1-Qd1e606">melius sapere videntur
                qui utrumque sexum resurrecturum esse non dubitant</quote>.</p>
            <p xml:id="ta-l4d44q1-d1e611">Praeterea, Deus reparabit in resurrectione quod in homine fecit in prima conditione.
              Sed ipse fecit mulierem de costa viri, ut patet Genes. 2. Ergo ipse sexum femineum in
              resurrectione reparabit.</p>

          </div>
          <div xml:id="ta-l4d44q1-Dd1e616">
            <head xml:id="ta-l4d44q1-Hd1e618">Quaestiuncula 4</head>
            <p xml:id="ta-l4d44q1-d1e621">Ulterius. Videtur quod resurgent in vita animali, ut scilicet utantur actu nutritivae
              et generativae. Quia resurrectio nostra erit conformis resurrectioni Christi. Sed
              Christus post resurrectionem legitur comedisse, ut patet Joan. ult. et Luc. ult. Ergo
              et homines post resurrectionem comedent, et eadem ratione generabunt.</p>
            <p xml:id="ta-l4d44q1-d1e624">Praeterea, distinctio sexuum ad generationem ordinatur; et similiter instrumenta quae
              deserviunt virtuti nutritivae, ordinantur ad comestionem. Sed homo cum omnibus
              hujusmodi resurget, ut ex supra dictis patet. Ergo utetur actibus virtutis generativae
              et nutritivae.</p>
            <p xml:id="ta-l4d44q1-d1e627">Praeterea, totus homo beatificatur et secundum animam et secundum corpus. Sed
              beatitudo sive felicitas, secundum philosophum, in propria operatione consistit. Ergo
              oportet quod omnes potentiae animae et omnia membra sint in suis actibus in beatis
              post resurrectionem; et sic idem quod prius.</p>
            <p xml:id="ta-l4d44q1-d1e630">Praeterea, in beatis post resurrectionem erit beata et perfecta jucunditas. Sed talis
              jucunditas omnes delectationes includit: quia beatitudo est status omnium bonorum
              congregatione completus; et perfectum est cui nihil deest. Cum ergo in actu virtutis
              generativae et nutritivae sit magna delectatio, videtur quod tales actus ad vitam
              animalem pertinentes in beatis erunt, et multo fortius in aliis qui minus spiritualia
              corpora habebunt.</p>
            <p xml:id="ta-l4d44q1-d1e634">Sed contra est quod dicitur Matth. 22, 30: <quote xml:id="ta-l4d44q1-Qd1e636" source="http://scta.info/resource/mt22_30">in resurrectione neque nubent neque
                nubentur</quote>.</p>
            <p xml:id="ta-l4d44q1-d1e640">Praeterea, generatio ordinatur ad subveniendum defectui qui per mortem accidit, et ad
              multiplicationem humani generis; et comestio ad restaurationem deperditi, et ad
              augmentum quantitatis. Sed in statu resurrectionis jam humanum genus habebit totam
              multitudinem individuorum a Deo praefinitam: quia usque ad hoc generatio deferetur, ut
              ex praecedenti distinctione, quaest. 1, art. 3, in corp., patet; similiter etiam
              quilibet homo resurget in debita quantitate; nec erit ultra mors, aut aliqua
              deperditio fiet a partibus hominis. Ergo frustra esset actus generativae et nutritivae
              virtutis.</p>
          </div>
          <div xml:id="ta-l4d44q1-Dd1e644">
            <head xml:id="ta-l4d44q1-Hd1e646">Quaestiuncula 1</head>
            <p xml:id="ta-l4d44q1-d1e649">Respondeo dicendum ad primam quaestionem, quod homo resurget absque omni defectu
              humanae naturae; quia sicut Deus humanam naturam absque defectu instituit, ita sine
              defectu reparabit. Deficit autem humana natura dupliciter. Uno modo, quia nondum
              perfectionem ultimam est consecuta; alio modo quia ab ultima perfectione jam recessit;
              et primo modo deficit in pueris, secundo modo deficit in senibus; et ideo in utrisque
              reducetur humana natura per resurrectionem ad statum ultimae perfectionis, qui est in
              juvenili aetate, ad quam terminatur motus augmenti, et a qua incipit motus
              decrementi.</p>
            <p xml:id="ta-l4d44q1-d1e652">Ad primum ergo dicendum, quod aetas senectutis habet reverentiam non propter
              conditionem corporis, quod in defectu est, sed propter sapientiam animae, quae ibi
              esse praesumitur ex temporis antiquitate; unde in electis manebit reverentia
              senectutis propter plenitudinem divinae sapientiae, quae in eis erit; sed non manebit
              senectutis defectus.</p>
            <p xml:id="ta-l4d44q1-d1e655">Ad secundum dicendum, quod non loquimur de aetate quantum ad numerum annorum, sed
              quantum ad statum qui ex annis in corpore humano relinquitur; unde Adam dicitur in
              aetate juvenili formatus propter talem corporis conditionem quam primo die formationis
              suae habuit; et ideo ratio non est ad propositum.</p>
            <p xml:id="ta-l4d44q1-d1e658">Ad tertium dicendum, quod virtus speciei dicitur esse perfectior in puero quam in
              juvene quantum ad efficaciam agendi conversionem alimenti aliquo modo, sicut etiam est
              perfectior in semine quam in homine completo; sed in juvenibus est perfectior quantum
              ad terminum complementi; unde illud quod maxime ad naturae veritatem pertinuit, ad
              illam perfectionem reducetur quam habet in aetate juvenili, non ad illam quam habet in
              aetate puerili, in qua humores adhuc non pervenerunt ad ultimam digestionem.</p>

          </div>
          <div xml:id="ta-l4d44q1-Dd1e662">
            <head xml:id="ta-l4d44q1-Hd1e664">Quaestiuncula 2</head>
            <p xml:id="ta-l4d44q1-d1e667">Ad secundam quaestionem dicendum, quod in resurrectione non reparabitur humana natura
              solum quantum ad idem specie, sed etiam quantum ad idem numero; et ideo in
              resurrectione non solum attendendum quid competat naturae speciei, sed quid competat
              naturae individui. Natura autem speciei habet aliquam quantitatem quam nec excedit nec
              ab ea deficit absque errore; quae tamen quantitas habet aliquos gradus latitudinis, et
              non est accipienda secundum unam mensuram determinatam. Unumquodque autem individuum
              in specie humana assequitur infra terminos illius latitudinis aliquem gradum
              quantitatis quae competit naturae individui; et ad hanc perducitur in termino
              augmenti, si non fuit aliquis error in opere naturae, per quem sit aliquid additum vel
              subtractum praedictae quantitati: cujus quidem mensura accipitur secundum proportionem
              caloris extendentis et humidi extensibilis, quod non est ejusdem virtutis in omnibus.
              Et ideo non omnes resurgent in eadem quantitate, sed quilibet resurget in illa
              quantitate in qua fuisset in termino augmenti, si natura non errasset vel defecisset:
              quod autem superest vel quod deficit in homine, resecabit vel supplebit divina
              potentia.</p>
            <p xml:id="ta-l4d44q1-d1e670">Ad primum ergo dicendum, quod jam patet ex dictis quod non dicuntur omnes in eadem
              aetate resurgere quasi omnibus competat eadem quantitas dimensionis, sed quia idem
              status perfectionis erit in omnibus: qui quidem status salvari potest in magna et
              parva quantitate.</p>
            <p xml:id="ta-l4d44q1-d1e673">Ad secundum dicendum, quod quantitas hujusmodi individui non solum respondet formae
              speciei, sed etiam naturae individui, ut ex dictis patet; et ideo ratio non
              sequitur.</p>
            <p xml:id="ta-l4d44q1-d1e676">Ad tertium dicendum, quod quantitas resurgentis non proportionatur virtuti reparanti,
              quia illa non est de natura corporis, nec omnibus secundum statum illum in quo sunt
              ante resurrectionem; sed naturae quam primo individuum habebat. Tamen si virtus
              formativa propter aliquem defectum non poterat perducere ad debitam quantitatem quae
              competit speciei, divina virtus supplebit in resurrectione defectum, sicut patet de
              nanis; et eadem ratio est de illis qui immoderatae magnitudinis fuerunt ultra debitum
              naturae.</p>

          </div>
          <div xml:id="ta-l4d44q1-Dd1e680">
            <head xml:id="ta-l4d44q1-Hd1e682">Quaestiuncula 3</head>
            <p xml:id="ta-l4d44q1-d1e685">Ad tertiam quaestionem dicendum, quod sicut, considerata natura individui, debetur
              quantitas diversa diversis hominibus; ita considerata natura individui, debetur
              diversis diversus sexus; et haec etiam diversitas competit perfectioni speciei, cujus
              diversi gradus implentur per dictam diversitatem sexus vel quantitatis. Et ideo sicut
              resurgent homines in diversis staturis, ita in diversis sexibus; et quamvis sit
              differentia sexuum, deerit tamen confusio mutuae visionis: quia aberit libido incitans
              ad turpes actus, ex quibus confusio causetur.</p>
            <p xml:id="ta-l4d44q1-d1e688">Ad primum ergo dicendum, quod dicuntur omnes Christo occurrere in virum perfectum,
              non propter sexum virilem, sed propter virtutem animi, quae erit in omnibus, et viris
              et mulieribus.</p>
            <p xml:id="ta-l4d44q1-d1e691">Ad secundum dicendum, quod mulier subditur viro propter imbecillitatem naturae
              quantum ad vigorem animi et quantum ad robur corporis; sed post resurrectionem non
              erit differentia in his secundum diversitatem sexuum, sed magis secundum diversitatem
              meritorum; et ideo ratio non procedit.</p>
            <p xml:id="ta-l4d44q1-d1e694">Ad tertium dicendum, quod quamvis feminae generatio sit praeter intentionem naturae
              particularis, est tamen de intentione naturae universalis, quae ad perfectionem
              humanae speciei utrumque sexum requirit; nec ex sexu erit ibi aliquis defectus, ut ex
              dictis patet.</p>

          </div>
          <div xml:id="ta-l4d44q1-Dd1e698">
            <head xml:id="ta-l4d44q1-Hd1e700">Quaestiuncula 4</head>
            <p xml:id="ta-l4d44q1-d1e703">Ad quartam quaestionem dicendum, quod resurrectio non erit necessaria homini propter
              primam perfectionem ipsius, quae consistit in integritate eorum quae ad naturam
              spectant, quia ad hoc homo pervenire potest in statu praesentis vitae per actionem
              causarum naturalium; sed necessitas resurrectionis est ad consequendam ultimam
              perfectionem, quae consistit in perventione ad finem ultimum, ut in praecedenti
              distinct., dictum est; et ideo illae operationes naturales quae ordinantur ad primam
              perfectionem humanae naturae vel causandam vel servandam, non erunt in resurrectione;
              et hujusmodi sunt actiones animalis vitae in homine, et actiones naturae in elementis,
              et motus caeli; et ideo omnia haec cessabunt in resurrectione. Et quia comedere et
              bibere et dormire et generare ad animalem vitam pertinent, cum sint ad primam
              perfectionem naturae ordinata; in resurrectione talia non erunt.</p>
            <p xml:id="ta-l4d44q1-d1e706">Ad primum ergo dicendum, quod illa comestio qua Christus comedit, non fuit
              necessitatis, quasi cibis indigeret humana natura post resurrectionem; sed fuit
              potestatis, ut ostenderet se veram naturam humanam resumpsisse, quam prius habuerat in
              statu illo, quando cum discipulis comederat, et biberat. Haec autem ostensio non erit
              necessaria in resurrectione communi, quia omnibus notum erit. Et ideo dicitur
              dispensative Christus manducasse eo modo loquendi quo juristae dicunt, quod
              dispensatio est communis juris relaxatio; quia Christus intermisit hoc quod est
              communiter resurgentium, scilicet non uti cibis, propter causam praedictam; et propter
              hoc ratio non sequitur.</p>
            <p xml:id="ta-l4d44q1-d1e709">Ad secundum dicendum, quod differentia sexuum et membrorum erit ad naturae humanae
              perfectionem reintegrandam et in specie et in individuo; unde non sequitur quod sit
              frustra, quamvis animales operationes desint.</p>
            <p xml:id="ta-l4d44q1-d1e712">Ad tertium dicendum, quod praedictae operationes non sunt hominis inquantum est homo,
              ut etiam philosophus dicit; et ideo in eis non consistit beatitudo humani corporis;
              sed corpus humanum beatificabitur ex redundantia a ratione a qua homo est homo,
              inquantum erit ei subditum.</p>
            <p xml:id="ta-l4d44q1-d1e716">Ad quartum dicendum, quod delectationes corporales, sicut dicit philosophus in 7 et
              10 Ethic., sunt medicinales, quia adhibentur homini ad tollendum fastidium; vel etiam
              aegritudinales, inquantum homo eis inordinate delectatur, ac si essent verae
              delectationes; sicut homo habens infirmum gustum delectatur in quibusdam quae sanis
              non sunt delectabilia; et ideo non oportet quod tales delectationes sint de
              perfectione beatitudinis, ut Judaei et Saraceni et quidam haeretici posuerunt, qui
              vocantur chiliarchae; qui etiam secundum doctrinam philosophi, non videntur sanum
              affectum habere. Solae enim delectationes spirituales, secundum ipsum, sunt
              simpliciter delectationes, et propter se quaerendae; et ideo ipsae solae ad
              beatitudinem requiruntur.</p>
          </div>
        </div>
      </div>
    </body>
  </text>
</TEI>