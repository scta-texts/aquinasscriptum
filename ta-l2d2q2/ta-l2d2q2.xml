<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum II, Distinctio 2, Quaestio 2</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Librum II, Distinctio 2, Quaestio 2</title>
          <date when="2016-03-16">March 16, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-16">March 16, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l2d2q2">
        <head xml:id="ta-l2d2q2-Hd1e89">Librum II, Distinctio 2, Quaestio 2</head>

        <div xml:id="ta-l2d2q2-Dd1e92">
          <head xml:id="ta-l2d2q2-Hd1e94">Prooemium</head>
          <p xml:id="ta-l2d2q2-d1e97">Deinde quaeritur de caelo Empyreo, in quo Angeli facti dicuntur; de quo tria
            quaeruntur: 1 utrum sit corpus; 2 quale sit; 3 utrum influentiam habeat super alia
            corpora.</p>
        </div>
        <div xml:id="ta-l2d2q2-Dd1e101" type="articulus">
          <head xml:id="ta-l2d2q2-Hd1e103">Articulus 1</head>

          <head xml:id="ta-l2d2q2-Hd1e106" type="questionTitle">Utrum caelum Empyreum sit corpus</head>

          <p xml:id="ta-l2d2q2-d1e109">Ad primum sic proceditur. Videtur quod non sit corpus. Omne enim corpus naturale est
            sensibile, et praecipue sensu visus. Sed caelum Empyreum non est visibile, sed
            intellectuale, ut in littera dicitur. Ergo non est corpus.</p>
          <p xml:id="ta-l2d2q2-d1e112">Praeterea, caelum Empyreum est locus contemplationis. Sed contemplationi non debetur
            locus corporalis, quae etiam existentes in corpore a corporibus abstrahit: quia,
            secundum Augustinum: <quote xml:id="ta-l2d2q2-Qd1e114">quamdiu aliquid divinum mente percipimus, non in hoc mundo
              sumus</quote>. Ergo videtur quod caelum Empyreum non sit corpus.</p>
          <p xml:id="ta-l2d2q2-d1e118">Praeterea, philosophus probat in 1 Cael. et Mund., quod extra primum mobile non est
            aliquod corpus, extra quod tamen quodammodo ponit vitam beatam, quam nos dicimus in
            caelo Empyreo esse. Ergo videtur quod non sit corpus.</p>
          <p xml:id="ta-l2d2q2-d1e122">Praeterea, corporum naturas perscrutati sunt philosophi, quibus etiam Deus sua
            invisibilia revelavit, secundum apostolum ad Rom. 1. Sed de caelo Empyreo nullam
            mentionem fecerunt. Ergo non est corpus.</p>
          <p xml:id="ta-l2d2q2-d1e125">Sed contra, omne quod movetur in loco est in loco: quia motus localis est primus
            motuum, ut in 8 Physic. probatur. Ergo videtur quod primum mobile sit in loco. Sed locus
            est superficies corporis continentis. Ergo oportet quod habeat corpus continens quietum,
            et hoc dicimus caelum Empyreum.</p>
          <p xml:id="ta-l2d2q2-d1e128">Praeterea, sicut dicitur in 2 Cael. et Mund., perfectius est quod acquirit bonitatem
            sine motu, quam quod per motum acquirit. Sed Dei perfecta sunt opera. Ergo oportet
            perfectissimum corpus esse immobile.</p>
          <p xml:id="ta-l2d2q2-d1e131">Praeterea, ante omne multiforme est aliquid uniforme, ut in 9 Metaph. probatur. Sed est
            aliquod caelum difforme, quod partim est diaphanum et partim lucidum actu, ut caelum
            stellatum. Ergo oportet aliquod esse tantum diaphanum et aliquod tantum lucidum; quod
            etiam concludi potest ex propositione qua utitur philosophus, quod si aliquid invenitur
            compositum ex duobus, quorum unum invenitur per se, oportet et reliquum per se inveniri.
            Sed diaphanum est sicut potentia respectu lucidi. Ergo oportet primum corpus esse totum
            lucidum actu; et hoc dicimus caelum Empyreum.</p>
          <p xml:id="ta-l2d2q2-d1e134">Respondeo dicendum, quod caelum Empyreum ratione investigari non potest: quia quidquid
            de caelis cognoscimus hoc est aut per visum aut per motum. Caelum autem Empyreum nec
            motui subjacet nec visui, ut in littera dicitur, unde nec naturali ratione sed per
            auctoritatem est habitum: et est corpus quod principaliter ordinatum est ut sit
            habitatio beatorum, et hoc magis propter homines quorum etiam corpora glorificabuntur,
            quibus locus debetur, quam propter Angelos qui loco non indigent; et quia illa gloria
            excedit investigationem humanam, ideo etiam et caelum Empyreum.</p>
          <p xml:id="ta-l2d2q2-d1e137">Ad primum ergo dicendum, quod caelum Empyreum dicitur intellectuale, quia nostris
            visibus non subjacet, sed intellectu tantum capitur, non quod in se non sit
            visibile.</p>
          <p xml:id="ta-l2d2q2-d1e141">Ad secundum dicendum, quod caelum Empyreum dicitur locus contemplationis, non quantum
            ad necessitatem, sed quantum ad congruitatem, sicut etiam Ecclesia dicitur locus
            orationis.</p>
          <p xml:id="ta-l2d2q2-d1e144">Ad tertium dicendum, quod probationes philosophi hoc demonstrant, quod extra totum
            universum non sit aliquod corpus, non quod extra hoc caelum non sit aliud caelum: quia
            in numero sphaerarum etiam philosophi dissentire inveniuntur.</p>
          <p xml:id="ta-l2d2q2-d1e147">Ad quartum dicendum, quod ratio jam dicta est, quare philosophi hoc caelum non
            cognoverunt: quia nec motui nec visui subjacet: et tamen multa quae de istis dixerunt,
            non demonstrative, sed probabiliter cognoverunt; unde ipsemet philosophus testatur
            topica solutione se solvere quaestiones difficiles.</p>
          <p xml:id="ta-l2d2q2-d1e150">Aliae etiam rationes non sunt cogentes: quia ultimum caelum quod movetur, non est in
            loco per se sed per accidens, ut dicit philosophus: ubi Commentator etiam diversas
            sententias philosophorum de hoc posuit: nec etiam oportet quod id quod sine motu
            bonitatem divinam participat sit corpus: nec iterum oportet quod multiforme reducatur ad
            uniforme corporeum.</p>
        </div>
        <div xml:id="ta-l2d2q2-Dd1e154" type="articulus">
          <head xml:id="ta-l2d2q2-Hd1e156">Articulus 2</head>

          <head xml:id="ta-l2d2q2-Hd1e159" type="questionTitle">Utrum caelum Empyreum sit lucidum</head>

          <p xml:id="ta-l2d2q2-d1e162">Ad secundum sic proceditur. Videtur quod caelum Empyreum non sit lucidum. Quia secundum
            Avicennam, causa luciditatis est congregatio partium diaphani, ut patet in chrystallo,
            et hoc dicit Commentator in Lib. de substantia orbis. Sed caelum Empyreum est
            subtilissimum, cum sit nobilissimum corporum, et maxime formale. Ergo caelum Empyreum
            non est lucidum.</p>
          <p xml:id="ta-l2d2q2-d1e165">Praeterea, caelum Empyreum est majus quantitate et virtute quam sol. Sed sol quando
            directe nobis opponitur, facit nobis diem, et a nobis videtur. Ergo cum caelum Empyreum
            semper nobis opponatur directe, videtur quod si esset lucidum, semper nobis esset dies,
            et semper videremus ipsum, quod falsum est.</p>
          <p xml:id="ta-l2d2q2-d1e168">Item, videtur quod non sit immobile. Omne enim quantum habet partes distantes. Sed quod
            habet partes distantes, ubi est una pars ejus potest esse etiam alia: ita et singulae
            partes ejus possunt esse ubi non sunt: et quod est hujusmodi, est mobile secundum locum.
            Cum ergo caelum Empyreum sit quantum, quia est corpus, videtur quod sit mobile.</p>
          <p xml:id="ta-l2d2q2-d1e172">Praeterea, omne corpus naturale est mobile: tum quia natura est principium motus: tum
            quia corpus materiale est corpus in materia; et materia et motus se consequuntur. Sed
            caelum Empyreum est corpus naturale; alias esset mathematicum et imaginabile. Ergo
            caelum Empyreum est mobile.</p>
          <p xml:id="ta-l2d2q2-d1e175">Item, videtur quod sit divisibile per densitatem et raritatem. Vox enim non potest
            formari nisi in tali corpore quod per modum istum dividitur, sicut in aere. Sed in caelo
            Empyreo formabitur vox, quia erit ibi laus vocalis, ut a multis dicitur. Ergo videtur
            quod sit divisibile.</p>
          <p xml:id="ta-l2d2q2-d1e178">Praeterea, omne corpus per quod est motus, est divisibile per rarefactionem et
            condensationem, nisi ponatur duo corpora esse in eodem loco. Sed corpora gloriosa in
            caelo Empyreo movebuntur, ut dicitur Sap. 3, 7: <quote xml:id="ta-l2d2q2-Qd1e180">fulgebunt justi et tamquam
              scintillae in arundineto discurrent</quote>. Ergo est divisibile: et ex hoc ulterius
            potest concludi, quod sit generabile et corruptibile: quia densitas et raritas sunt
            quaedam principia generationis et corruptionis.</p>
          <p xml:id="ta-l2d2q2-d1e184">Sed contra, in littera dicitur, quod dicitur Empyreum non ab ardore, sed a splendore:
            dicitur etiam, quod a volubilitate mundi secretum est: dicitur etiam, quod non habet
            ardorem, et per consequens nec aliquam qualitatem activam nec passivam. Ergo est
            incorruptibile, immobile, et lucidum.</p>
          <p xml:id="ta-l2d2q2-d1e187">Respondeo dicendum, quod cum omnes res determinentur a fine, oportet conditiones caeli
            Empyrei accipere secundum quod convenit statui bonorum, propter quod factum est; et quia
            illi sunt in plena participatione aeternae lucis et quietis et aeternitatis, ideo decet
            caelum Empyreum lucidum, immobile et incorruptibile esse.</p>
          <p xml:id="ta-l2d2q2-d1e190">Ad primum ergo dicendum, quod illa ratio procedit de eo quod est hoc modo lucidum, quia
            radios emittit sensui nostro visibiles: propter quod etiam ignis in propria sphaera non
            lucet. Sic autem non dicimus lucidum caelum Empyreum, sed quia in natura sua lucem
            habet, eo quod maxime formale est.</p>
          <p xml:id="ta-l2d2q2-d1e194">Et per hoc patet responsio ad secundum.</p>
          <p xml:id="ta-l2d2q2-d1e197">Ad tertium dicendum, quod quanto, prout quantum est, non debetur proprie locus, nec per
            consequens potentia ad ubi; sed prout habet determinatam naturam: unde dicitur in 1 de
            Gener., quod mathematicis similitudinarie dandus est tactus et motus.</p>
          <p xml:id="ta-l2d2q2-d1e200">Ad quartum dicendum, quod naturale potest dupliciter sumi. Uno modo prout dividitur
            contra ens in anima; et sic dicitur naturale omne illud quod habet esse fixum in natura;
            et sic caelum Empyreum et Angeli dicuntur naturalia. Alio modo dicitur naturale,
            secundum quod dividitur contra ens divinum, quod abstrahitur a materia et motu: et sic
            naturale dicitur illud solum quod movetur, et est ordinatum ad generationem et
            corruptionem in rebus: et hoc modo caelum Empyreum non est ens naturale, sed divinum,
            quod ordinatum est ad gloriam bonorum; nec materiam habet determinatam ad motum, sed ad
            finem suum: quia et mathematici non abstrahunt ab omni materia, sed a sensibili tantum,
            ut in 8 Metaph. dicitur. Unde non oportet, ubicumque est materia, quod sit motus; sed
            verum est quod in mobilibus et immobilibus est materia aequivoce.</p>
          <p xml:id="ta-l2d2q2-d1e203">Ad quintum dicendum, quod caelum Empyreum est locus Angelorum, animarum, et hominum.
            Angelorum autem et animarum exutarum constat quod non erit in caelo Empyreo laus
            vocalis; sed utrum hominum post resurrectionem futura sit ibi laus vocalis, dubitatio
            est; quibusdam dicentibus non futuram ibi esse laudem vocalem, sed solum mentalem, quae
            dignior est; quia nec erit ibi respiratio; sed solum in respirantibus est vox, ut in 2
            de anima dicitur. Alii vero dicunt, futuram etiam ibi laudem vocalem, non propter
            aliquam indigentiam, sed ut nihil in sanctis vacet a divina laude, neque mens, neque
            lingua. Quomodo autem esse possit, ita dicunt, quod scilicet in pulmone et instrumentis
            vocalibus est aer, et per illum aerem poterunt voces formare, sicut et animalia quae
            habent spiritum complantatum, ut dicitur in Lib. de Somn. et Vigil. Et hoc quantum ad
            aliquid videtur esse conveniens, quia ad formationem vocis non est necessaria expulsio
            vel attractio aeris: unde respirando non potest animal vocem formare, ut dicitur in 2 de
            anima. Sed quo ad aliquid videtur insufficiens: quia ad vocem non tantum exigitur aer
            interior, sed etiam exterior, cujus confractione et motu sonus deferatur. Unde plus
            addendum est, ut dicamus, quod quaedam sensibilia deferuntur ad sensum secundum esse
            spirituale tantum, sicut species colorum; quaedam quae contingunt organum secundum esse
            suum materiale, sicut in gustu et tactu; quaedam vero deferuntur utroque modo, sicut
            species odorum cum permixtione fumalis evaporationis; tamen species extenditur ultra
            fumalem evaporationem. Et similiter est de sono et motu, ibi tamen species soni defertur
            secundum esse spirituale tantum: unde non oportebit esse motum in medio, aut
            confractionem, aut condensationem. Vel potest dici, quod etiam erit confractio caeli
            Empyrei: nec hoc erit ei ignobilitas, quia erit instrumentum motum a lingua glorificata,
            et materia vocis prolatae in laudem divinam; nec propter hoc sequitur quod sit
            generabile et corruptibile: quia raritas et densitas sunt aequivoce dicta in isto
            corpore et in aliis corporibus; sicut etiam ponunt astrologi inter duas sphaeras, quae
            non possunt scindi, esse aliquod spatium repletum corpore divisibili, cum in isto spatio
            sit motus planetarum, secundum motum epicycli.</p>
          <p xml:id="ta-l2d2q2-d1e206">Et per hoc patet responsio ad ultimum. Item per miraculum fieri potest quod duo corpora
            sint in uno loco, quod oportet esse ad minus, dum corpus gloriosum supra caelum Empyreum
            transfertur mediante caelesti corpore, quod non scinditur. Quid autem de his verum sit,
            incertum est, quia nec fide determinatur, nec ratione probatur.</p>
        </div>
        <div xml:id="ta-l2d2q2-Dd1e210" type="articulus">
          <head xml:id="ta-l2d2q2-Hd1e212">Articulus 3</head>

          <head xml:id="ta-l2d2q2-Hd1e215" type="questionTitle">Utrum caelum Empyreum habeat influentiam super alia
            corpora</head>

          <p xml:id="ta-l2d2q2-d1e218">Ad tertium sic proceditur. Videtur quod caelum Empyreum influentiam habeat supra alia
            corpora. Ita enim est in aliis elementis, quod semper continens est salvans contentum,
            quamvis sit contrarium sibi, eo quod est locus ejus, et habet se ad ipsum sicut actus ad
            potentiam, et sicut totum ad partem divisam, ut dicitur in 4 Phys. Sed caelum Empyreum
            continet alios caelos. Ergo multo fortius, cum non contrarietur eis, videtur quod
            influat in eos continendo et salvando eos.</p>
          <p xml:id="ta-l2d2q2-d1e221">Praeterea, secundum Avicennam et alios philosophos, sol habet effectum in istis
            inferioribus per lumen suum, quod irradiando emittit. Sed caelum Empyreum est totum
            lucidum. Ergo videtur quod influentiam habeat in inferiora corpora.</p>
          <p xml:id="ta-l2d2q2-d1e224">Praeterea, in primo mobili est dextrum et sinistrum, et aliae positiones, ut in 2 Cael.
            et Mun. determinatur. Sed hoc non potest esse nisi per influentiam alicujus superioris.
            Cum ergo nullum corpus sit superius, nisi caelum Empyreum, videtur quod influentiam ejus
            habeat.</p>
          <p xml:id="ta-l2d2q2-d1e228">Praeterea, ad nobiliorem formam est nobilior dispositio. Sed ad formam animae
            vegetabilis disponit lux caeli siderei. Ergo cum anima sensibilis sit nobilior, videtur
            quod ad ipsam disponat lux caeli chrystallini; ulterius ad animam rationalem lux caeli
            Empyrei; et sic influentiam habet in inferiora.</p>
          <p xml:id="ta-l2d2q2-d1e231">Sed contra, status gloriae est alius a statu generationis et corruptionis, qui competit
            viae. Caelum autem Empyreum ordinatur ad statum gloriae. Ergo videtur non esse ejusdem
            ordinis cum aliis corporibus. Sed ea quae non sunt ejusdem ordinis non habent
            influentiam ad invicem. Ergo caelum Empyreum non influit in alia corpora.</p>
          <p xml:id="ta-l2d2q2-d1e234">Praeterea, Angeli sunt nobiliores caelo Empyreo. Sed Angeli non habent causalitatem
            super alias res. Ergo multo minus caelum Empyreum.</p>
          <p xml:id="ta-l2d2q2-d1e237">Respondeo dicendum, quod caelum Empyreum nullam habet influentiam super alia corpora,
            quae rationabiliter poni possit. Non enim ponimus aliquod corpus habere influentiam
            super aliud, nisi per motum; quia, ut in <title>Lib. de causis</title> dicitur, etiam anima in hoc ab
            intelligentia deficit, quia <quote xml:id="ta-l2d2q2-Qniirnm" source="http://scta.info/resource/ldc-p3">non imprimit in res nisi movendo eas</quote>; et multo minus corpus.
            Nullum autem corpus movet nisi motum, ut a philosophis probatum est; caelum enim per
            motum suum causat generationem et corruptionem in istis inferioribus: unde dicitur in 8
            Phys., quod motus ejus est sicut vita existentibus omnibus. Unde dicit Rabbi Moyses,
            quod caelum in universo est sicut cor in animali, cujus motus si ad horam quiesceret,
            corporis vita finiretur. Unde cum caelum Empyreum ponatur immobile, non potest
            rationabiliter poni influentiam super corpora habere. Constat enim quod non habet
            influentiam sine motu ad modum creantis. Nec tamen negatur quin Deus potentiam influendi
            sine motu ei conferre potuisset; sed quia hoc nec auctoritate confirmatur nec ratione,
            ideo positio eorum qui dicunt caelum Empyreum influentiam super alia corpora habere,
            eadem facilitate contemnitur qua tenetur; et praecipue cum in talibus non quaeratur quid
            Deus per miraculum possit facere, sed quid naturae rei conveniat, ut dicit
            Augustinus.</p>
          <p xml:id="ta-l2d2q2-d1e240">Ad primum ergo dicendum, quod corpus motum motu recto, generabile et corruptibile,
            indiget loco continente et conservante; et ista virtus locandi et conservandi attenditur
            in uno elementorum respectu alterius, cum virtute caeli influentis in elementa per
            motum. Corpus autem motum circulariter, incorruptibile, non indiget ad motum loco
            extrinsecus continente, nec etiam ad conservationem; et quod aliquod hujusmodi corpus
            habeat exterius continens, hoc est per accidens, ut in 4 Phys. Commentator dicit; unde
            non dependet ab eo nisi inquantum revolvitur revolutione ejus. In caelo autem Empyreo
            non ponitur aliqua revolutio: unde non remanet aliquis influendi modus.</p>
          <p xml:id="ta-l2d2q2-d1e243">Ad secundum dicendum, quod lux caeli Empyrei, ut dictum est, non est per modum fulgoris
            irradiantis in alia corpora, et ideo nec etiam illuminationem influit in alia corpora:
            cujus ratio est, quia cum sit virtuosissimum corporum, et maximum, sine lumine solis
            omnia illuminaret. Et praeterea lumen caeli non est causa effectiva in inferioribus,
            nisi supposito motu, qui a caelo Empyreo removetur.</p>
          <p xml:id="ta-l2d2q2-d1e247">Ad tertium dicendum, quod dextrum et sinistrum sunt in caelo ex virtute motoris sui,
            quicumque sit iste, non ex influentia alicujus corporis, sicut et in animali est ex
            virtute animae.</p>
          <p xml:id="ta-l2d2q2-d1e250">Ad quartum dicendum, quod nobilissima dispositio quae unquam potest esse in corpore ad
            formam, est infra nobilitatem caeli: unde eadem virtus caelestis est per quam corpus
            disponitur ad formam elementi et mixti, et animae vegetabilis, sensibilis, rationalis:
            nec oportet, si hoc caelum disponit ad animam vegetabilem, quod non possit disponere ad
            animam sensibilem, nisi probetur quod ex hoc esset ultimum virtutis ejus; quod falsum
            est. Unde patet quod ista positio fundatur super tria falsa. Primum est quod dispositio
            quae est in corpore humano ad animam, non possit esse ex virtute solis. Secundum est
            quod lux sit corpus materialiter veniens in compositionem animati. Tertium est quod sit
            per medium inter animam et corpus; quae sunt absurda apud omnes qui rationaliter locuti
            sunt; et ideo uno inconvenienti dato, alia contingunt; et hoc non est mirum.</p>
        </div>
        <div xml:id="ta-l2d2q2-Dd1e255">
          <head xml:id="ta-l2d2q2-Hd1e257">Expositio textus</head>
          <p xml:id="ta-l2d2q2-d1e260"><quote xml:id="ta-l2d2q2-Qd1e261">Quantas prius aeternitates (...) fuisse arbitrandum est?</quote> Videtur falsum
            dicere, quia aeternitas est tantum una. Praeterea. In quo differt saeculum, tempus, et
            aeternitas? Ad hoc dicendum, quod in Angelo est tria considerare: scilicet esse ejus,
            cujus mensura dicitur saeculum; quia, ut dicitur in primo Cael. et Mun., saeculum
            dicitur finis uniuscujusque. Secundo operationem ipsius, in qua res in propria natura
            cognoscitur per species innatas, in qua est vicissitudo et aliquis modus motus; et sic
            mensuratur tempore, quod tamen est aliud ab eo quod est numerus motus caeli. Tertio
            operationem qua verbum intuetur: et sic fit in participatione aeternitatis et
            beatitudinis; et secundum quod sunt multae beatitudines participatae, ita et
            aeternitates: quamvis beatitudo essentialiter sit tantum una. <quote xml:id="ta-l2d2q2-Qd1e264">Sed ibi caelum
              vocat Dei celsitudinem</quote>. Hoc caelum non est corpus, quia caelum sanctae
            Trinitatis dicitur esse idem quod essentia majestatis ejus: in quo caelo nulla creatura
            potest esse, sicut nec aequari Deo; sed tantum tres coaeternae et coaequales in eo sunt
            personae.</p>
        </div>
      </div>
    </body>
  </text>
</TEI>