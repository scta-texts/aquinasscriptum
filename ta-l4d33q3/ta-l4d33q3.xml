<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum IV, Distinctio 33, Quaestio 3</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Librum IV, Distinctio 33, Quaestio 3</title>
          <date when="2016-03-19">March 19, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-19">March 19, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="G" n="ghent567">Ghent, Belgium, Ghent University Library, 567</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#G" n="491a"/>
      </div>
    </front>
    <body>
      <div xml:id="ta-l4d33q3">
        <head xml:id="ta-l4d33q3-Hd1e97">Librum IV, Distinctio 33, Quaestio 3</head>
        <div xml:id="ta-l4d33q3-Dd1e100">
          <head xml:id="ta-l4d33q3-Hd1e102">Prooemium</head>
          <p xml:id="ta-l4d33q3-d1e105">Deinde quaeritur de virginitate; et circa hoc quaeruntur tria: 1 quid sit virginitas; 2
            utrum sit virtus; 3 de comparatione ejus ad alias virtutes.</p>

        </div>
        <div xml:id="ta-l4d33q3-Dd1e109" type="articulus">
          <head xml:id="ta-l4d33q3-Hd1e111">Articulus 1</head>

          <head xml:id="ta-l4d33q3-Hd1e114" type="questionTitle">Utrum virginitas sit perpetua meditatio incorruptionis in carne
            corruptibili</head>

          <p xml:id="ta-l4d33q3-d1e117">Ad primum sic proceditur. Videtur quod virginitas non sit <quote xml:id="ta-l4d33q3-Qd1e119">in carne corruptibili
              incorruptionis perpetua meditatio</quote>, ut Augustinus dicit in Lib. de nuptiis et
            concupiscentia. Quia post resurrectionem sanctae virgines suam virginitatem non
            amittent. Sed tunc non erunt in carne corruptibili. Ergo corruptibilitas carnis non
            debet poni in definitione virginitatis.</p>
          <p xml:id="ta-l4d33q3-d1e123">Praeterea, virginitas ponitur pars continentiae, quae ad temperantiam reducitur. Sed
            meditatio non est actus temperantiae, sed magis intellectualium virtutum. Ergo non debet
            poni tamquam genus virginitatis.</p>
          <p xml:id="ta-l4d33q3-d1e126">Praeterea, virginitas non est firmius bonum quam caritas aut aliae virtutes, immo magis
            fragile. Sed perpetuitas non est de ratione caritatis: alias caritatem semel habitam non
            contingeret amittere; quod in 3 Lib., dist. 31, quaest. 1, art. 1, improbatum est. Ergo
            nec perpetuitas in definitione virginitatis poni debet.</p>
          <p xml:id="ta-l4d33q3-d1e130">Praeterea, incorruptionis perpetua meditatio tollitur per corruptionem mentis, de qua
            dicitur Matth. 5, 28: <quote xml:id="ta-l4d33q3-Qd1e132" ana="mt5_28">qui viderit mulierem ad concupiscendam eam, jam moechatus
              est eam in corde suo</quote>. Sed per hoc non tollitur virginitas: quia talis
            corruptio reparari potest, non autem virginitas, ut in littera dicitur. Ergo virginitas
            non est perpetua incorruptionis meditatio.</p>
          <p xml:id="ta-l4d33q3-d1e136">Praeterea, perpetua incorruptionis meditatio sine concubitu perditur non solum mente,
            sed etiam carne, sicut patet in peccatis contra naturam. Sed sine concubitu virginitas
            non perditur: quia, ut Augustinus dicit in libro de virginitate, <quote xml:id="ta-l4d33q3-Qd1e138">virginitas est
              per piam continentiam ab omni concubitu immunitas</quote>. Ergo idem quod prius.</p>
          <p xml:id="ta-l4d33q3-d1e142">Praeterea, Ambrosius dicit in Libr. de virginitate, quod virginitas est expers
            contagionis integritas. Sed contaminatur corpus per pollutionem nocturnam. Ergo
            virginitas secundum hoc amittitur; non autem perpetua incorruptionis meditatio perditur:
            ergo et cetera.</p>
          <p xml:id="ta-l4d33q3-d1e145">Praeterea, virginitas potest per violentiam auferri: alias ille qui contraheret cum
            illa quae per violentiam ab alio defloratur, non efficeretur irregularis. Non autem
            perpetua incorruptionis meditatio. Ergo idem quod prius.</p>
          <p xml:id="ta-l4d33q3-d1e148">Respondeo dicendum, quod virginitas, ut ex dictis Ambrosii patet, integritas quaedam
            est; unde per privationem corruptionis dicitur, quae in actu generationis accidit; ubi
            triplex corruptio est. Una corporalis tantum, in hoc quod claustra pudoris franguntur.
            Alia spiritualis et corporalis simul, ex hoc quod per decisionem et motum seminis, in
            sensu delectatio generatur. Tertia est spiritualis tantum, ex hoc quod ratio huic
            delectationi se subjicit, in qua integritatem perdit quantum ad actum: quia impossibile
            est aliquid intelligere in ipsa, ut philosophus dicit in libro 7 Ethicor.; unde ipsa
            rationis absorptio corruptio dicitur. Haec autem tertia corruptio non est rationis
            actus, sed quaedam passio, per accidens ei conveniens ex passione inferioris partis,
            sicut per somnum vel phrenesim et alias passiones corporales contingit rationis actum
            impediri per accidens. Cum ergo virtus et vitium in actu rationis consentientis et
            dissentientis perficiatur; in omnibus praedictis corruptionibus non invenitur sufficiens
            ratio vitii aut virtutis; sed oportet addere rationis consensum vel dissensum. Et quia
            virginitas in genere moris est pertinens ad virtutem; ideo dicit Lucia, quod non
            inquinatur corpus nisi de consensu mentis, inquinatione scilicet quae virginitatis
            puritati opponitur. Prima ergo corruptio, quae est corporalis tantum, non est materia
            virtutis vel vitii, nisi per accidens mediante aliqua animae passione; unde si per
            aliquam incisionem claustra pudoris rumpantur, non majus detrimentum virginitati inerit
            quam si pes aut manus gladio incideretur. Sed secunda et tertia corruptio sunt materia
            virginitatis et oppositi ejus, sicut et aliae passiones animae sunt materia virtutum
            moralium et oppositorum vitiorum. Sed in actu rationis eligentis vel repudiantis
            corruptiones praedictas finaliter perficitur inquinatio quam virginitas privat, et per
            consequens ipsa virginitas; et ideo Augustinus in definitione praedicta posuit hoc quod
            ex parte rationis se habet; scilicet meditationem, quasi virginitatis genus, ponens
            actum pro habitu, sicut frequenter fieri solet; incorruptionem autem posuit quasi
            objectum sive materiam; sed addit subjectum determinatum per hoc quod dicit: <quote xml:id="ta-l4d33q3-Qd1e150">in
              carne corruptibili</quote>; quia privatio et habitus nata sunt fieri circa idem.</p>
          <p xml:id="ta-l4d33q3-d1e154">Ad primum ergo dicendum, quod quamvis post resurrectionem sancti carnis corruptionem
            non habeant; habent tamen naturam carnis, quae corruptibilis fuit; et ideo in eis esse
            poterit virginitas sicut in subjecto; non autem in Angelis, in quibus corruptio quam
            virginitas privat, nata esse non fuit; et praecipue hoc ad rationem virginitatis
            sufficit, quae non solum respicit quod praesens est, sed quod praeteritum est. Non enim
            est virgo ex hoc solum quod non corrumpitur, sed ex hoc etiam quod nunquam corrupta
            fuit.</p>
          <p xml:id="ta-l4d33q3-d1e158">Ad secundum dicendum, quod quamvis actus moralis virtutis in voluntate perficiatur,
            tamen ratio formam virtutis in ea ponit, ut dicitur in 6 Ethic.; et ideo quidam
            Socratici omnes virtutes scientias dicebant; et hoc modo loquendi utitur hic Augustinus
            meditationem pro electione ponens.</p>
          <p xml:id="ta-l4d33q3-d1e161">Ad tertium dicendum, quod in actu virtutis non solum requiritur discretio ex parte
            rationis, sed etiam firmitas quaedam ex habitu inclinante ad actum per modum naturae. Et
            sicut causae naturales, quantum est de se, ordinatae sunt immobiliter ad effectus
            proprios; ratione cujus dicere possumus, lapis perpetuo descendit deorsum, quamvis hoc
            quandoque impediri possit: ita et habitus virtutis, quantum est de se, immobiliter
            ordinatur ad actum proprium, quamvis quandoque habens actum virtutis contrarium agat; et
            ratione perpetuae immobilitatis consuevit poni perpetuum in definitionibus virtutum;
            sicut in Princ. Digestorum dicitur, quod justitia est constans et perpetua voluntas; et
            sic etiam Augustinus ponit perpetuum in definitione virginitatis, quamvis virginitatem
            quandoque habentes, eam amittant; ut sic in praedicta definitione discretio electionis,
            quae est actus virginitatis, secundum quod ad genus pertinet moris, ex meditatione
            intelligatur; sed immobilitas ex perpetuitate.</p>
          <p xml:id="ta-l4d33q3-d1e164">Ad quartum dicendum, quod corruptio mentis, ut ex dictis accipi potest, est duplex. Una
            quae est quasi passio mentis, quando mens subditur delectationi quae in coitu solet
            accidere; et quia haec delectatio completur in seminis distillatione, ideo talis
            corruptio mentis non potest accidere sine aliqua corruptione carnis, quae dicta est
            fieri per seminis decisionem. Alia autem est corruptio mentis, quae est actus ejus,
            scilicet consensus, aut electio praedictae corruptionis. Sed quia vires inferiores
            sequuntur motum superiorum; ideo quandoque contingit quod ex actu mentis cogitantis de
            corruptione carnis, et intendentis delectationem ipsius experiri, calor excitatur in
            corpore, et semen distillat, et causatur delectatio, qua mens suffocatur sicut in coitu;
            et tunc absque dubio virginitas est amissa. Si autem corruptio sistat in actu mentis
            consentientis, amittitur quidem virginitas secundum illud formale quod habet in mente,
            non autem ratione ejus quod est materiale in ipsa; unde talis non potest dici virgo nisi
            materialiter. Et ideo haec virginitatis amissio potest recuperari; non autem illa
            virginitatis amissio in qua etiam illud quod est materiale subtrahitur; quia virginitas
            ex parte sui actus respicit tantum praesens aut futurum, sicut est in qualibet virtute;
            electio enim aut praesens aut futurum respicit, non autem praeteritum; sed ex parte
            materiae non solum praesens, sed praeteritum respicit. Dicitur enim virgo quae elegit
            incorruptionem, quae est materialis in virginitate, quam nunquam amisit, et habere et
            conservare intendit. Non autem exigitur quod nunquam contrariam electionem habuerit, sed
            quod nunquam contrariam corruptionem. Ex hoc autem virginitas amissa recuperari non
            potest, quia illud quod in praeteritum transit, recuperari non potest.</p>
          <p xml:id="ta-l4d33q3-d1e167">Ad quintum dicendum, quod illae quae sine concubitu se corrumpunt, non est dubium quod
            virginitatem amittunt, etiam quantum ad id quod est materiale in ipsa; quia etsi
            concubitus non adsit, adest tamen delectatio, quae in concubitu corruptionem
            virginitatis facit. Si autem luxuria contra naturam tempus perfectae aetatis praeveniat,
            cum non adsit seminis decisio, et per consequens nec delectatio completa mentem
            suffocans, non amittitur virginitas quantum ad id quod est materiale in ipsa.</p>
          <p xml:id="ta-l4d33q3-d1e170">Ad sextum dicendum, quod passiones partis sensitivae non possunt esse materia virtutis
            nisi secundum quod sunt ordinabiles a ratione in eis medium ponente, prout
            concupiscibilis et irascibilis obediunt rationi; et ideo delectatio quae in somnis
            accidit cum seminis decisione, non est materia virtutis; et propter hoc nec talis
            corruptio incorruptionem tollit, quae est virginitatis materia; et ideo ratione talis
            pollutionis virginitas non perditur. Et similis ratio est de mulieribus quae dormientes
            et inebriatae aut amentes a viris cognoscuntur, nisi forte hac intentione dormitum
            irent, ut a viro cognoscerentur.</p>
          <p xml:id="ta-l4d33q3-d1e173">Ad septimum dicendum, quod illud cujus principium totaliter est extra, non est
            ordinabile a ratione; et ideo eadem ratione nec illae quae per violentiam corrumpuntur
            sive ab homine, sive a Daemone incubo, virginitatem amittunt, si quantum possunt
            renitantur, ut conservent corpus a corruptione immune, vel saltem mentem contrariam
            consensui. Quia tamen in significationibus sacramentorum magis attenditur quod exterius
            geritur quam quod interius fit; irregularitas quae ex defectu significationis in
            sacramento causatur, nihilominus induceretur in illum qui virginem defloratam violenter
            duceret in uxorem; et praecipue cum propter delectationem nimiam ratio in actu illo
            suffocetur, difficillimum est tali delectationi dissentire in statu illo; et ideo
            praesumptio videtur esse quod consenserit.</p>

        </div>
        <div xml:id="ta-l4d33q3-Dd1e177" type="articulus">
          <head xml:id="ta-l4d33q3-Hd1e179">Articulus 2</head>

          <head xml:id="ta-l4d33q3-Hd1e182" type="questionTitle">Utrum virginitas sit virtus</head>

          <p xml:id="ta-l4d33q3-d1e185">Ad secundum sic proceditur. Videtur quod virginitas non sit virtus. Omnis enim virtus
            consistit in medio. Sed virginitas non consistit in medio, sed maxime in extremo; quia
            consistit in abstinendo ab omni delectabili, circa quod est castitas. Ergo non est
            virtus.</p>
          <p xml:id="ta-l4d33q3-d1e188">Praeterea, virtutum usus, cum sint de jure naturali, omni tempore licuerunt. Sed in
            statu naturae conditae non licuisset virginitatem servare, quia esset contra praeceptum,
            ut habetur Gen. 1, 28: <quote xml:id="ta-l4d33q3-Qd1e190">crescite et multiplicamini</quote>; similiter nec tempore
            legis Moysi, quando qui non relinquebat semen super terram, maledictioni legis
            subjacebat. Ergo virginitas non est virtus.</p>
          <p xml:id="ta-l4d33q3-d1e194">Praeterea, nulla virtus est quae amitti possit sine peccato, et quae per poenitentiam
            non recuperetur. Sed virginitas amittitur sine peccato in actu matrimoniali, nec per
            poenitentiam potest recuperari. Ergo non est virtus.</p>
          <p xml:id="ta-l4d33q3-d1e198">Praeterea, omnis virtus est habitus acquisitus vel infusus. Sed virginitas est in illis
            qui non habent aliquem habitum acquisitum vel infusum, sicut in pueris non baptizatis.
            Ergo non est virtus.</p>
          <p xml:id="ta-l4d33q3-d1e201">Praeterea, omnis virtus ordinatur ad actum aliquem. Non autem virginitas; sed magis
            importat privationem actus. Ergo non est virtus.</p>
          <p xml:id="ta-l4d33q3-d1e204">Praeterea, qui habet unam virtutem, habet omnes. Sed qui caret virginitate, quandoque
            habet alias virtutes. Ergo virginitas non est virtus.</p>
          <p xml:id="ta-l4d33q3-d1e207">Praeterea, virtute nullus male utitur. Sed virginitate aliquis male utitur, ut patet de
            virginibus fatuis, Matth. 25. Ergo non est virtus.</p>
          <p xml:id="ta-l4d33q3-d1e210">Praeterea, continentia virginalis dividitur contra matrimonialem et vidualem. Sed
            matrimonium non ponitur virtus, neque viduitas. Ergo neque virginitas est virtus.</p>
          <p xml:id="ta-l4d33q3-d1e213">Sed contra est quod dicitur 1 Corinth. 7, 7: <quote xml:id="ta-l4d33q3-Qd1e215">unusquisque proprium donum habet ex
              Deo</quote>; et loquitur de virginitate. Dona autem Dei spiritualia virtutes sunt.
            Ergo virginitas est virtus.</p>
          <p xml:id="ta-l4d33q3-d1e220">Praeterea, Ambrosius dicit in Lib. de virginitate: <quote xml:id="ta-l4d33q3-Qd1e222">invitat virginitatis amor ut
              de virginitate aliquid dicamus, ne velut transitu quodam praeterita videatur quae
              principalis est virtus</quote>.</p>
          <p xml:id="ta-l4d33q3-d1e226">Praeterea, nihil meretur praemium nisi virtus. Sed virginitati debetur praemium,
            scilicet fructus centesimus, ut sancti dicunt, et aureola. Ergo est virtus.</p>
          <p xml:id="ta-l4d33q3-d1e229">Respondeo dicendum, quod sicut dationes et sumptus sunt materia liberalitatis, ita
            delectationes in venereis sunt materia castitatis et continentiae. In genere autem
            dationum magnitudo sumptuum exigit specialem virtutem, quae magnificentia vocatur,
            propter sui difficultatem. Et quia temperantia vel castitas in cohibendis
            delectationibus magnam habet difficultatem, ideo illud quod est praecipuum in ista
            materia, maximam habens difficultatem, scilicet ab omni corruptione carnalis
            delectationis immunitas, specialem virtutem exigit, quae virginitas dicitur; unde si
            virginitas pro sui completa ratione, ut dictum est, accipiatur, sic virginitas est
            specialis virtus; sic enim nihil aliud importat quam electionem conservandi
            incorruptionem; et haec electio, si sit perfecta, ex aliquo habitu virtutis procedere
            debet. Tamen virginitas super hoc ponit statum virtutis, in quo habitus in actum exire
            possit. Non autem potest exire in actum electionis incorruptionem servandi, nisi sit
            incorrupta; quia electio impossibilium non est; impossibile autem est incorruptionem
            amissam recuperare. Sed materiam magnificentiae amissam possibile est recuperare; et
            quantum ad hoc est dissimile de magnificentia et virginitate. Alii autem dicunt, quod
            virginitas non nominat virtutem, sed statum perfectum virtutis; et hac ratione sancti
            quandoque eam virtutem nominant; et secundum hanc opinionem facile est respondere ad
            objecta. Sustinendo tamen primam opinionem, respondendum est ad objecta.</p>
          <p xml:id="ta-l4d33q3-d1e232">Ad primum ergo dicendum, quod apud theologos, ut quidam dicunt, virtus non semper est
            in medio. Sed hoc dicentes ignorant quid sit medium virtutis. Cum enim medium virtutis
            accipiatur secundum rationem rectam; si aliquid non sit in medio, non est secundum
            rationem rectam; et sic non potest esse laudabile neque virtuosum. Et ideo dicendum est,
            quod virginitas est in medio rationis rectae; quod quidem medium non accipitur semper
            secundum quantitatem ejus circa quod est virtus, quae quantitas est inter superfluum et
            diminutum, cum sint aliquae virtutes quae perveniant ad maximam quantitatem in propria
            materia, sicut nullus majoribus se dignificat quam magnanimus, nec aliquis majores
            sumptus facit quam magnificus, ut patet in 4 Ethic.; sed accipitur secundum proportionem
            omnium circumstantiarum vestientium actum; et sic ille qui maxima dona dat, in medio
            consistit in eo quod mediocritas servatur in dando cui debet et quod debet et propter
            quod debet; et superfluum est in eo quod datur ubi non debet vel propter quod non debet,
            etiam si majora dentur. Similiter etiam virginitas, quamvis sit in ultimo extremi
            quantum ad id circa quod est, quia ab omni corrumpente delectatione abstinet; tamen est
            in medio, inquantum alias debitas circumstantias mediocriter servat; et superfluum
            esset, si aliquis servare vellet virginitatem quando non deberet, sicut tempore legis
            Moysi, vel propter quod non deberet, sicut virgines Vestales; similiter secundum alias
            circumstantias.</p>
          <p xml:id="ta-l4d33q3-d1e235">Ad secundum dicendum, quod, sicut dictum est, medium virtutis accipitur secundum
            proportionem circumstantiarum ad rationem rectam; et quia tempus est una de
            circumstantiis, non est inconveniens aliquid non esse licitum uno tempore, quod est
            licitum vel virtuosum si alio tempore fiat; et ideo, si in tempore quo Deus ad
            multiplicationem generis humani vel cultus divini homines operi conjugali insistere
            volebat, aliquis proprio motu incorruptionem servasset, fuisset in extremo diminutionis;
            quia abstinuisset a delectabili omni quando non debuisset; sed postea, facta
            multiplicatione humani generis vel colentium Deum sufficienti, non peccasset
            virginitatem servans etiam in lege Moysi, vel in statu naturae integrae, si homo non
            peccasset; nec fecisset contra praeceptum, quia multiplicatio poterat fieri per alios,
            sed super praeceptum.</p>
          <p xml:id="ta-l4d33q3-d1e238">Ad tertium dicendum, quod status ille virtutis quo virtus in actum suum exire possit,
            potest amitti sine peccato et cum peccato indifferenter; tamen recuperatur per
            poenitentiam; sicut aliquis ditissimus magnificus potest dare omnia sua pauperibus; et
            sic sine peccato suo ei eveniret quod in actum exteriorem virtutis exire non poterit. Si
            autem in turpes usus facultates suas consumat, hoc erit cum peccato; nec tamen per
            poenitentiam statum primum recuperabit. Et ideo virginitas, quae statum illum dicit
            virtutis in quo virtus possit exire in actum; et per peccatum amittitur in fornicatione,
            et sine peccato in actu matrimoniali; nec unquam per poenitentiam recuperatur.</p>
          <p xml:id="ta-l4d33q3-d1e242">Ad quartum dicendum, quod illud quod est materia virginitatis, potest esse in illis qui
            nullum habitum virtutis habent, sicut in pueris ante Baptismum, in quibus est primus
            virginitatis gradus quem natura dedit; et sicut in illis qui ad tempus incorruptionem
            praedictam servare volunt, tamen cum proposito nubendi suo tempore, qui habent secundum
            virginitatis gradum, nec tamen dicuntur virgines nisi materialiter. Sed completa ratio
            virginitatis, prout est virtus, non est nisi in illis qui habent electionem conservandi
            integritatem hactenus custoditam usque in finem, sive sine voto, vel cum voto; et haec
            electio perfecta esse non potest sine habitu informante ipsam. Si autem sit informis,
            erit actus virtutis sicut virtutem praecedens, sicut et de aliis actibus virtutum
            contingit.</p>
          <p xml:id="ta-l4d33q3-d1e245">Ad quintum dicendum, quod temperantia, sicut in 3 Lib. dist. 33, qu. 3, art. 2
            quaestiunc. 1 dictum est, principaliter consistit in cohibendo delectationes; unde de
            principali intentione sua habet quemdam actum interiorem, scilicet electionem refrenandi
            concupiscentias; sed exteriorem non habet quantum ad id quod est principale in ipsa,
            nisi per accidens et ex consequenti, in hoc scilicet quod aliquos actus exteriores
            adhibet ad cohibendum a delectationibus, quos magis imperat quam eliciat; sicut
            recedendo ab aspectibus concupiscibilium; uti enim delectationibus secundum mensuram
            rationis, est de secundaria intentione temperantiae. Et quia virginitas est
            principalissimum in temperantia; ideo non habet actum exteriorem nisi ex consequenti;
            sed omnino usum exteriorem concupiscentiae cohibet.</p>
          <p xml:id="ta-l4d33q3-d1e248">Ad sextum dicendum, quod ille qui habet unam virtutem, habet aliquo modo omnes; non
            tamen quantum ad omne id quod est in virtute; sicut qui habet liberalitatem, quandoque
            non habet magnificentiam quantum ad statum illum quo possit exire in actum exteriorem;
            et similiter qui habet temperantiam, non habet statum quem virginitas dicit propter
            imperfectionem; quamvis habeat id quod facit rationem virtutis in virginitate; sicut e
            contrario propter perfectionem Christus habet caritatem, non tamen fidem, propter statum
            imperfectionis quem fides importat; etsi habeat quidquid est perfectionis et
            virtuositatis in fide.</p>
          <p xml:id="ta-l4d33q3-d1e251">Ad septimum dicendum, quod materia virginitatis, quam fatuae virgines habere possunt,
            aliquis male utitur; non autem virginitate accepta secundum suam completam rationem.</p>
          <p xml:id="ta-l4d33q3-d1e254">Ad octavum dicendum, quod viduitas et matrimonium non important aliquem alterum gradum
            circa materiam temperantiae sicut virginitas; unde non est similis ratio.</p>

        </div>
        <div xml:id="ta-l4d33q3-Dd1e258" type="articulus">
          <head xml:id="ta-l4d33q3-Hd1e260">Articulus 3</head>

          <head xml:id="ta-l4d33q3-Hd1e263" type="questionTitle">Utrum virginitas major sit omnibus virtutibus</head>

          <p xml:id="ta-l4d33q3-d1e266">Ad tertium sic proceditur. Videtur quod virginitas major sit omnibus virtutibus. Decor
            enim est de ratione virtutis. Sed virginitatis decor est maximus. Ergo ipsa est maxima
            virtutum. Probatio mediae. Ambrosius in Lib. de virginitate, dicit:
              <quote xml:id="ta-l4d33q3-Qd1e268">pulchritudinem quis potest majorem aestimare decore ejus</quote>, scilicet
            virginis, <quote xml:id="ta-l4d33q3-Qd1e271">quae amatur a rege, probatur a judice, dedicatur domino, consecratur
              Deo, semper sponsa, semper innupta, ut nec amor finem habeat, nec damnum pudor? Haec
              autem perfecte vera pulchritudo est cui nihil deest, quae sola meretur audire a
              domino: tota formosa es</quote> et cetera.</p>
          <p xml:id="ta-l4d33q3-d1e275">Praeterea, Cyprianus dicit: <quote xml:id="ta-l4d33q3-Qd1e277">nunc nobis ad virgines sermo est; quarum quo
              sublimior gloria est, major cura. Flos est ille ecclesiastici germinis, decus atque
              ornamentum gratiae spiritualis, illustrior portio gregis Christi</quote>. Ergo idem
            quod prius.</p>
          <p xml:id="ta-l4d33q3-d1e281">Praeterea, majus praemium majori virtuti debetur. Sed virginitati debetur maximum
            praemium, scilicet fructus centesimus, et aureola. Ergo et cetera.</p>
          <p xml:id="ta-l4d33q3-d1e285">Praeterea, maxima dignitas virtutum est quod per eas Deo conjungimur. Sed
            propinquissime Deo conjungit virginitas; quia incorruptio facit esse proximum Deo, ut
            dicitur Sapient. 5; et in Apoc. dicitur, quod virgines sequuntur agnum quocumque ierit.
            Ergo est maxima virtutum.</p>
          <p xml:id="ta-l4d33q3-d1e288">Sed contra est quod in littera dicitur, quod caelibatus Joannis non praefertur conjugio
            Abrahae.</p>
          <p xml:id="ta-l4d33q3-d1e291">Praeterea, Bernardus dicit super Evangelium <quote xml:id="ta-l4d33q3-Qd1e293">missus est</quote>, quod plus
            placuit (Deo scilicet) humilitas Mariae, quam ipsius virginitas. Ergo virginitas non est
            maxima virtutum.</p>
          <p xml:id="ta-l4d33q3-d1e297">Respondeo dicendum, quod una virtus, et quantum ad actum et quantum ad habitum, potest
            dici excellentior alia dupliciter; scilicet per se, et per accidens. Per se quidem
            mensuratur actus virtutum ex ratione objecti sui, ex quo speciem habent; sed per
            accidens ex parte subjecti: sicut actus etiam in parvis rebus dicitur melior, si fiat ex
            magis prompta voluntate, vel tempore magis opportuno, et aliis infinitis modis; quia
            causae per accidens infinitae sunt; et propter hoc relinquuntur ab arte. Unde hac
            comparatione omissa, sciendum est, quod cum bonum spirituale sit nobilius et melius quam
            bonum corporis; virtutes illae quae habent pro objecto bonum spirituale, sunt
            simpliciter meliores quam illae quae habent aliquod corporale aut corporali adjunctum;
            et ideo virtutes intellectuales et theologicae sunt digniores quam virtutes morales,
            quae sunt circa actus et passiones aliquo modo corporales; et inter virtutes morales
            illa per se loquendo est melior quae magis appropinquat ad praedictas; quae quidem
            appropinquatio potest attendi dupliciter. Uno modo quantum ad convenientiam subjecti; et
            sic justitia, quae est in voluntate, est propinquissima et dignissima; et post hoc
            fortitudo, quae est in irascibili, quae est quasi quoddam confinium rationis et
            sensualitatis, ut in 3 Lib., dist. 26, qu. 1, art. 1, in corp., dictum est; et ultimo
            temperantia, quae est in concupiscibili. Alio modo potest attendi propinquitas virtutis
            moralis ad intellectualem prout disponit ad ipsam; et sic inter omnes morales
            propinquissima est temperantia, quia per delectationes, quae sunt ejus materia, maxime
            nata est ratio enervari; et inter partes temperantiae praecipue castitas, quia in
            delectationibus circa quas est, ratio totaliter obruitur. Unde Commentator dicit in 7
            Physic., quod castitas maxime valet ad scientias speculativas; et in genere castitatis
            praecipue virginitas. Sic ergo dicendum est, quod virginitas non est dignior omnibus
            aliis virtutibus; sed est dignior aliquo modo omnibus virtutibus moralibus, et
            simpliciter et per se loquendo, omnibus speciebus temperantiae.</p>
          <p xml:id="ta-l4d33q3-d1e300">Ad primum ergo dicendum, quod delectationes circa quas est temperantia, sunt
            turpissimae, ut in 7 Ethic. patet, eo quod sunt in communibus nobis et brutis; unde
            temperantia, quae has cohibet, praecipue vindicat sibi pulchritudinem communem omnibus
            virtutibus, sicut fortitudo vindicat sibi difficultatem, justitia rectitudinem; et
            propter hoc virginitas, quae est summus temperantiae gradus, summum decorem sibi
            vindicat; non tamen sequitur quod sit dignissima virtus.</p>
          <p xml:id="ta-l4d33q3-d1e303">Ad secundum dicendum, quod omnia verba praedicta Cypriani, quae excellentiam ostendunt
            virginitatis, pertinent ad pulchritudinem; unde eodem modo dicendum est sicut ad primum.
            Vel dicendum, quod virgines habent cum virginitate alias virtutes: alii autem non habent
            virginitatem cum aliis virtutibus; et ideo non est eadem ratio comparandi virginitatem
            cum aliis virtutibus, et virgines aliis omnibus.</p>
          <p xml:id="ta-l4d33q3-d1e307">Ad tertium dicendum, quod aureola est praemium accidentale, et fructus similiter.
            Praemium autem essentiale est dignius accidentali; ideo simpliciter loquendo, illae
            virtutes sunt potiores quibus majus praemium essentiale debetur: praemium autem
            accidentale non tam respicit virtutis radicem quam statum virtutis. Et praeterea aureola
            non solum virginibus debetur, sed et martyribus et doctoribus; fructus autem soli
            continentiae debetur, in qua summum locum tenet virginitas; et quia per continentiam
            reprimuntur illae delectationes quae maxime gustum spiritualis dulcedinis impediunt,
            quem fructus suo nomine importat.</p>
          <p xml:id="ta-l4d33q3-d1e310">Ad quartum dicendum, quod incorruptio facit esse proximum Deo, in quem corruptio non
            cadit, per quamdam similitudinem imitationis: et quia Deo magis possumus esse similes
            mente quam carne; ideo incorruptio mentis, quae omni peccato opponitur, et per omnem
            virtutem est, facit Deo esse proximum. Sed virginitas habet utramque incorruptionem; et
            ideo quantum ad plura facit Deo similem, scilicet in corpore et anima, ratione cujus
            dicitur quod sequitur agnum quocumque ierit; et Ambrosius dicit quod nihil ei deest. Nec
            tamen sequitur quod magis facit virginitas Deo proximum quam omnes virtutes, sed
            secundum plura.</p>
          <p xml:id="ta-l4d33q3-d1e313">Ad quintum dicendum, quod in littera matrimonium Abrahae aequiparatur caelibatui
            Joannis quantum ad meritum personarum: quia tantum merebatur Abraham in conjugio sicut
            Joannes in virginitate; quia ex aequali promptitudine serviebat Deo secundum statum sui
            temporis; et haec comparatio est per accidentalia virtutum.</p>
          <p xml:id="ta-l4d33q3-d1e316">Ad sextum dicendum, quod humilitas videtur virtutibus propinquissima esse, quia per eam
            homo se ex reverentia Deo subjicit, et per consequens aliis propter Deum; et ideo,
            simpliciter loquendo, virginitatem humilitas excedit.</p>
        </div>
        <div xml:id="ta-l4d33q3-Dd1e321">
          <head xml:id="ta-l4d33q3-Hd1e323">Expositio textus</head>
          <p xml:id="ta-l4d33q3-d1e326"><quote xml:id="ta-l4d33q3-Qd1e327">Maledicta erat sterilis, quae non relinquebat semen super terram</quote>. Haec
            maledictio non est culpae, sed poenae; non tamen quantum ad defectum naturae quem habet
            virginitas in prolis defectu; sed quantum ad infamiam, quia opprobrio habebatur.
              <quote xml:id="ta-l4d33q3-Qd1e330">Immoderatus usus conjugii nostri temporis, turpitudinem fere imitetur
              fornicationis illius temporis</quote>. Hoc dicitur quantum ad intentionem eorum qui
            nunc ut plurimum contrahunt matrimonium propter infirmitatem libidinis, qua ratione
            antiquitus fornicabantur; et ideo addit <quote xml:id="ta-l4d33q3-Qd1e333">fere</quote>, quia fornicatio omnis erat
            peccatum mortale; non autem omnis immoderatus usus conjugum. <quote xml:id="ta-l4d33q3-Qd1e336">Facilius continere
              possent</quote>, quam nos scilicet possumus, propter magnitudinem virtutis quae in eis
            erat; vel quam ipsi possent matrimonio conjungi, considerata vi honestatis, quae justos
            trahit; ut difficile sit eis peccare, vel in aliquo a perfecto statu virtutis declinare.
              <quote xml:id="ta-l4d33q3-Qd1e339">Publici muneris gratia privatam culpam praetexit</quote>. Sciendum, quod
            quamvis Loth credatur immunis a peccato mortali fuisse; filiae tamen ejus non omnino
            excusantur a peccato mortali, sed ex pietate intentionis minus peccaverunt. Fuit enim
            levis aestimatio super quam se fundaverunt. Et praeterea si eis pro certo constitisset
            totum genus humanum periisse, debuissent divinum consilium et patris expetere in tam
            horribili facto, quod erat contra primam institutionem matrimonii, ubi pater et mater
            prohibentur Genes. 2: <quote xml:id="ta-l4d33q3-Qd1e342">propter hoc relinquet homo patrem et matrem suam. Quae
              tamen modificata, et refrenante temperantia in usum naturalem redacta, libido esse non
              potest</quote>. Haec modificatio non attenditur quantum ad delectationis quantitatem
            in actu, sed quantum ad debitam limitationem circumstantiarum. <quote xml:id="ta-l4d33q3-Qd1e346">Continentiam
              Joannes in opere (...) habebat</quote>. Continentia accipitur hic cessatio a carnali
            opere omnino. <quote xml:id="ta-l4d33q3-Qd1e349">Eas enim nunc uxores appellat Scriptura, nunc concubinas</quote>.
            Quidam dicunt, quod non erant vere uxores; sed quia uxorio affectu et intentione prolis
            eis conjungebantur, quandoque uxores dicuntur. Alii dicunt, quod vere uxores erant; sed
            dicuntur concubinae, quia ancillae manebant, et filii non earum, sed dominarum suarum
            nomine nascebantur; et hoc verius videtur. <quote xml:id="ta-l4d33q3-Qd1e352">Plures habere, non plurimas</quote>.
            Plurimae dicuntur quibus non potest opere carnali ad praegnandum satisfieri sine mentis
            enervatione: frequentia enim talis actus omnino mentem enervat. <quote xml:id="ta-l4d33q3-Qd1e355">Non potest caro
              corrumpi nisi mens ante fuerit corrupta</quote>. Hoc intelligitur de corruptione ad
            genus moris pertinente, quam virginitas excludit. <quote xml:id="ta-l4d33q3-Qd1e358">Satius est mori fame quam
              idolothytis vesci</quote>. Contra, 1 Timoth. 4, 4: <quote xml:id="ta-l4d33q3-Qd1e361">nihil rejiciendum quod cum
              gratiarum actione percipitur</quote>. Et dicendum quod debet intelligi antequam
            comederetur in venerationem idoli, vel cum quadam exteriori professione idolatriae,
            sicut si a persecutore in signum fidei Christianae fractae exigeretur.</p>
        </div>
      </div>
    </body>
  </text>
</TEI>