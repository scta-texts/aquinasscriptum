<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum I, Distinctio 39, Quaestio 2</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Librum I, Distinctio 39, Quaestio 2</title>
          <date when="2016-03-15">March 15, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-15">March 15, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l1d39q2">
        <head xml:id="ta-l1d39q2-Hd1e89">Librum I, Distinctio 39, Quaestio 2</head>
        <div xml:id="ta-l1d39q2-Dd1e92">
          <head xml:id="ta-l1d39q2-Hd1e94">Prooemium</head>
          <p xml:id="ta-l1d39q2-d1e97">Deinde quaeritur de divina providentia; et circa hoc duo quaeruntur: 1 quid sit; 2
            utrum sit omnium.</p>
        </div>
        <div xml:id="ta-l1d39q2-Dd1e101" type="articulus">
          <head xml:id="ta-l1d39q2-Hd1e103">Articulus 1</head>

          <head xml:id="ta-l1d39q2-Hd1e106" type="questionTitle">Utrum providentia pertineat ad scientiam</head>

          <p xml:id="ta-l1d39q2-d1e109">Ad primum sic proceditur. Videtur quod providentia pertineat ad scientiam. Sicut enim
            dicit Boetius, providentia Dei dicitur, quia porro videt quasi a specula aeternitatis.
            Sed videre pertinet ad scientiam. Ergo videtur quod et providentia.</p>
          <p xml:id="ta-l1d39q2-d1e112">Item, videtur quod ad omnipotentiam. Dicitur enim Sapient. 14, 3: <quote xml:id="ta-l1d39q2-Qd1e114">tu autem pater
              gubernas omnia providentia</quote>. Sed gubernatio pertinet ad potentiam, ut habetur
            ad Hebr. 1, 3: <quote xml:id="ta-l1d39q2-Qd1e117" ana="#hebr1_3">portansque omnia verbo virtutis suae</quote>. Videtur ergo quod et
            providentia.</p>
          <p xml:id="ta-l1d39q2-d1e121">Item, videtur quod ad voluntatem. Sicut enim dicit Damascenus, providentia est divina
            voluntas secundum quam omnia in finem convenientem deductionem accipiunt; et ita videtur
            expresse quod ad voluntatem pertineat.</p>
          <p xml:id="ta-l1d39q2-d1e125">Item, videtur quod sit idem quod dispositio. Sicut enim dicit Boetius, providentia est
            ratio in summo omnium principe constituta, per quam cuncta disponit. Sed disponere est
            dispositionis. Ergo videtur quod dispositio divina et providentia idem sint.</p>
          <p xml:id="ta-l1d39q2-d1e128">Item, videtur quod sit idem quod fatum. Comparatio enim alicujus ad diversa non
            diversificat ejus essentiam. Sed fatum et providentia non differunt nisi secundum
            comparationem ad diversa: sicut enim dicit Boetius, modus quo res geruntur, cum ad
            divinam cognitionem refertur, providentia dicitur: cum vero ad res ipsas quae geruntur,
            fatum vocatur. Ergo videtur quod providentia et fatum non differant per essentiam.</p>
          <p xml:id="ta-l1d39q2-d1e131">Respondeo dicendum, quod ista tria, dispositio, scientia et providentia, se habent per
            additionem unius ad alterum. Cum enim Deus de rebus creatis scientiam quasi practicam
            habeat, ad modum scientiae artificis ejus scientia consideranda est. Sciendum est ergo,
            quod artifex praeconcipiendo artificiatum suum considerat finem primo; et deinde
            considerat ordinem rei quam facere intendit, ad finem illum, et ordinem etiam partium ad
            invicem, sicut quod fundamentum sit sub pariete, et paries sub tecto; et iste ordo
            partium ad invicem ordinatur ulterius ad finem domus. Tertio oportet quod consideret ea
            quibus promoveatur ad consecutionem finis, et ut tollantur ea quae possunt impedire
            finem; unde excogitat sustentamenta domus per aliquas appendicias et fenestras et
            hujusmodi, quibus domus sit apta ad habitationem. Ista ergo excogitatio nominatur nomine
            scientiae, ratione solius cognitionis et non ratione alicujus operationis. Unde est et
            finis, et eorum quae sunt ad finem. Sed ratione ordinis excogitati in re operanda,
            vocatur nomine dispositionis: quia dispositio ordinem quemdam significat; unde
            dispositio dicitur generationis ordinatio. Sed ratione eorum quae promovent in finem,
            dicitur providentia: providus enim dicitur qui bene conjectat de conferentibus in finem,
            et de his quae impedire possunt. Unde etiam in Deo scientia dicitur, secundum quod habet
            cognitionem et sui ipsius, et eorum quae facit. Sed dispositio dicitur ratione duplicis
            ordinis quem ponit in rebus; scilicet rei ad rem, secundum quod juvant se invicem ad
            consequendum finem ultimum; et iterum totius universi ad ipsum Deum: sicut etiam
            philosophus ponit, ubi etiam ponit exemplum de ordine partium exercitus ad invicem, et
            ad bonum ducis. Providentia autem dicitur secundum quod rebus ita ordinatis attribuit ea
            quae ordinem conservant et propellit omnium inordinationem.</p>
          <p xml:id="ta-l1d39q2-d1e134">Ad primum ergo dicendum, quod providentia et dispositio diversimode consideratae
            pertinent ad scientiam voluntatem et potentiam: quod sic patet ex simili inducto. Potest
            enim aliquis artifex cognitionem habere de artificiatis speculative tantum, sine hoc
            quod operari intendat: et sic providentia et dispositio ejus pertinet tantum ad
            scientiam. Secundum autem quod ulterius ordinat in opus cum proposito exequendi,
            pertinet ad scientiam et voluntatem. Secundum autem quod exequitur in opere, sic
            pertinet ad scientiam, voluntatem et potentiam per quam operatur. Ita etiam in Deo est.
            Patet etiam quod primis duobus modis accepta sunt aeterna, sed tertio modo sunt ex
            tempore. Et ipsa executio providentiae, gubernatio dicitur.</p>
          <p xml:id="ta-l1d39q2-d1e137">Unde patet solutio ad secundum et tertium et similiter ad quartum: quia providentia
            includit dispositionem et addit: et propter hoc etiam per providentiam disponere
            dicitur.</p>
          <p xml:id="ta-l1d39q2-d1e140">Ad quintum dicendum, quod providentia et fatum differunt per essentiam: sicut enim
            forma domus est aliud per essentiam, secundum quod est in mente artificis ubi nomen
            artis habet, et secundum quod est in lapidibus et lignis ubi artificium dicitur; ita
            etiam ratio gubernationis rerum aliud esse habet in mente divina, ubi providentia
            dicitur, et aliud in causis secundis, quarum officio gubernatio divina expletur: ex
            quibus fatum dicitur a for faris; vel quia est quoddam effatum divinae ordinationis,
            sicut verbum vocale est quoddam effatum interioris conceptus: vel ex eo quod ex harum
            consideratione causarum fari solebant antiquitus de rebus futuris, sicut ex
            consideratione motus caeli praecipue.</p>
        </div>
        <div xml:id="ta-l1d39q2-Dd1e144" type="articulus">
          <head xml:id="ta-l1d39q2-Hd1e146">Articulus 2</head>

          <head xml:id="ta-l1d39q2-Hd1e149" type="questionTitle">Utrum providentia sit omnium</head>

          <p xml:id="ta-l1d39q2-d1e152">Ad secundum sic proceditur. Videtur quod non omnium sit providentia. Ad providentiam
            enim pertinet remotio eorum quae impediunt a fine. Sed malum dicitur per deordinationem
            a fine. Cum igitur multa mala sint in universo, videtur quod non omnia providentiae
            divinae subjaceant.</p>
          <p xml:id="ta-l1d39q2-d1e155">Praeterea, nihil quod casu fit, est provisum: quia casus dicitur inopinatus rei
            eventus, et secundum philosophum, est in his quae aguntur propter aliquid, cum aliud
            contingat praeter id quod intendebatur. Sed multa fiunt casu in mundo, ut probat
            philosophus; alias omnia ex necessitate contingerent, nisi causae aliquae deficerent ut
            in minori parte, quod casum inducit. Ergo non omnia sunt provisa a Deo.</p>
          <p xml:id="ta-l1d39q2-d1e158">Praeterea, omne quod est provisum, est ordinatum in unum. Sed liberum arbitrium non est
            ordinatum in unum, sed se habet ad utrumlibet. Ergo ea quae sunt a libero arbitrio,
            providentiae divinae non subjacent.</p>
          <p xml:id="ta-l1d39q2-d1e162">Praeterea, omne quod est provisum, consequitur finem ut in pluribus, nisi sit
            providentia errans. Sed malum invenitur ut in pluribus, quod est secundum exitum a fine.
            Ergo universum providentia non regitur.</p>
          <p xml:id="ta-l1d39q2-d1e165">Praeterea, providentiae proprium est ordinare. Sed multa inordinate contingunt in
            universo tam in rebus naturalibus, sicut quod aestates sunt pluviosae et hiemes siccae,
            quam etiam in hominibus, ut quod justi ab impiis puniuntur, qui prosperitatibus affluunt
            et multa hujusmodi. Ergo videtur quod universum providentia non regatur.</p>
          <p xml:id="ta-l1d39q2-d1e168">Praeterea, Habac. 1, 14, dicitur: <quote xml:id="ta-l1d39q2-Qd1e170">numquid facies homines ut pisces
              maris?</quote> Et hoc dicit admirando ea quae videntur inordinate in hominibus
            contingere. Ergo videtur quod ad bruta non se extendat Dei providentia.</p>
          <p xml:id="ta-l1d39q2-d1e174">Sed contra est quod habetur Sap. 12, quod est ei cura de omnibus. Sed nomine curae vel
            solicitudinis, providentia signatur. Ergo providentia ejus ad omnia se extendit.</p>
          <p xml:id="ta-l1d39q2-d1e177">Respondeo dicendum, quod haec quaestio fere ab omnibus sapientibus ventilata est, et
            ideo oportet diversorum positiones videre, ut erroribus evitatis, viam veritatis
            teneamus. Sciendum est ergo primo, quod quidam posuerunt, nullius rei esse providentiam,
            sed omnia casu contingere: et ista fuit positio Democriti, et quasi omnium antiquorum,
            qui negaverunt causam agentem et posuerunt tantum causam materialem. Sed haec positio
            satis efficaciter in philosophia improbata est. Alii posuerunt providentiam esse
            quarumdam rerum et non omnium, et hi dividuntur in duas vias. Quaedam enim positio est,
            quod providentia Dei non se extendit nisi ad species, et non ad individua, nisi quae
            necessaria sunt; eo quod ponebant, illud quod exit cursum suum, providentiae legibus non
            subjacere; et ideo ea quae frequenter deficiunt a cursu ordinato, non sunt provisa,
            sicut particularia corruptibilia et generabilia; et ista opinio imponitur Aristoteli:
            quamvis ex verbis suis expresse haberi non possit, sed Commentator suus expresse ponit
            eam in 11 Metaph. Dicit enim, quod non est fas divinae bonitati habere sollicitudinem de
            singularibus nisi secundum quod habent communicationem in natura communi, sicut quod
            aranea sciat facere telam, et hujusmodi. Sed haec opinio expresse tollit judicium Dei de
            operibus hominum. Et ideo alia positio fuit, quod Deus providentiam habet de omnibus
            quae dicta sunt, et ulterius de individuis hominum, non tantum secundum quod communicant
            in specie, sed etiam secundum particulares actus eorum; et hanc ponit Rabbi Moyses, et
            rationem assignat ex eo quod in homine etiam particulari invenitur natura
            intellectualis, per quam comprehendit intellectu suo formam speciei, inquantum est
            species: quia intellectus attribuit intentionem universalitatis naturae apprehensae,
            quam non habet in rebus extra animam; et ideo individuum hominis etiam non deseritur a
            providentia quae est specierum, et praecipue quia communicat cum substantiis perpetuis,
            quarum etiam est per se providentia et secundum individua, et hoc quantum ad nobiliorem
            partem ejus, quae est intellectus. Sed quia divina cognitio aequaliter est singularium
            et universalium, ut supra habitum est; et ejus qui summe bonus est, est ordinare omnia
            ad finem, secundum quod nata sunt: non videtur conveniens non omnium etiam singularium
            providentiam esse. Et praeterea hoc est expresse contra sententiam domini, Matth. 10,
            dicentis, quod unus ex passeribus non cadit in terram sine patre caelesti, idest sine
            providentia ejus. Aliorum positio est, quod Deus omnium providentiam habeat. Sed horum
            quidam dicunt omnium providentiam aequaliter esse; et hos necesse est incidere in tres
            errores. Quidam enim aestimantes simul esse providentiam bonorum et malorum, cum haec
            duo non possint esse intenta ab uno agente, coacti sunt ponere duos deos, quorum unus
            providet bona, alius mala, secundum haeresim Manichaeorum. Et haec positio sufficienter
            a sanctis et philosophis improbata est: quia malum non habet causam efficientem, nec
            potest esse intentum. Alii aestimantes, quod similiter sit providentia contingentium et
            necessariorum, coacti sunt liberum arbitrium et contingentiam negare, asserentes cuncta
            quae providentiae subjacent, ex necessitate evenire, quod ad sensum patet esse falsum.
            Alii aestimantes similiter esse providentiam rationabilium et irrationabilium, coacti
            sunt ponere quod nihil mali etiam brutis contingit quod non sit in poenam eis provisum,
            vel in occasionem majoris praemii; unde ponunt quod peccatum est occidere brutum, sicut
            et hominem: quod quidam haeretici nostri temporis sentire videntur. Sed quia haec omnia
            a fide aliena sunt, ideo simpliciter dicendum est, quod omnia providentiae subjacent,
            sed non eodem modo: et qualiter hoc sit, videndum est. Dictum est enim, quod providentia
            dispositionem supponit, quae ordinem in rebus determinat in diversarum naturarum gradu
            salvatum. Cum igitur providentiae non sit destruere ordinem rerum, expletur effectus
            providentiae in rebus secundum convenientiam rei prout nata est consequi finem. Sicut
            enim dicit Dionysius, non est providentia naturas rei destruere, sed salvare; et ideo
            quasdam res sic instituit ut secundum suam conditionem consequantur finem per principium
            quod est natura; in aliquibus super hoc principium addit aliud, quod est voluntas. In
            his autem quae consequuntur finem per principium quod est natura, invenitur quidam
            gradus; eo quod quarumdam rerum natura impediri non potest a consecutione effectus sui;
            et iste est gradus altior, sicut est in corporibus caelestibus: unde in his nihil
            contingit non intentum a Deo ex defectu ipsorum; et propter hoc Avicenna dicit, quod
            supra orbem lunae non est malum. Alius autem gradus naturae est quae impediri potest et
            deficere, sicut natura generabilium et corruptibilium: et quamvis ista natura sit
            inferior in bonitate, tamen etiam bona est; et melius est quod utraque sit simul, quam
            quod altera tantum. Si autem Deus contulisset huic naturae quod nunquam deficeret, jam
            non esset haec natura, sed alia; et sic non esset utraque natura, in quo universi
            perfectioni derogaretur. Unde hanc naturam condidit praesciens defectum contingentem,
            qui est malum naturae; sed non intendens. Sed ita providit ut si malum contingeret ex
            defectu alicujus naturae, ordinaretur in bonum; sicut videmus quod corruptio unius est
            generatio alterius; et iste modus providentiae extendit se etiam usque ad bruta
            animalia, quae potius aguntur instinctu naturae quam electione voluntatis. Et ideo malum
            quod accidit in eis, recompensatur per bonum naturae, non per bonum praemii, sicut quod
            mors muscae est victus araneae. Sed in nobilioribus creaturis invenitur aliud principium
            praeter naturam, quod est voluntas; quod quanto vicinius est Deo, tanto a necessitate
            naturalium causarum magis est liberum, ut dicit Boetius; et ideo ex conditione sua
            sequitur quod rectum ordinem tenere possit tendendo in finem, et etiam deficere. Si
            autem inevitabiliter in finem tenderet, per divinam providentiam tolleretur sibi
            conditio suae naturae, ut dicit Dionysius; et ideo taliter a Deo instituta est ut etiam
            deficere posset; ita tamen quod in potestate ejus esset deficere vel non deficere; quod
            non erat in defectu naturalis principii. Et istos defectus voluntatum contingentes
            praeter intentionem providentiae praescivit Deus et ordinavit eos in bonum non tantum
            naturae, sed etiam singularis gratiae, sicut in bonum justitiae (quod ostenditur cum
            culpa per poenam ordinatur), et in bonum voluntatis aliorum, qui per eorum nequitiam vel
            corriguntur de peccatis, vel in meritis et gloria crescunt; et in multa alia: quae
            humana ratio non sufficit explicare. Unde patet quod bonum et malum subjacent divinae
            providentiae, sed malum tamquam praescitum et ordinatum, sed non ut intentum a Deo;
            bonum vero quasi intentum; sed necessarium ita quod deficere non possit, et contingens
            ita quod deficere possit; et voluntarium ita quod poenam vel praemium habeat, aut in
            praemium vel in poenam alicujus ordinetur; naturale autem ita quod consequatur finem
            naturalem, si bonum est, et cedat in bonum alterius naturae, si malum est.</p>
          <p xml:id="ta-l1d39q2-d1e180">Ad primum ergo dicendum est, quod providentiae est dirigere unumquodque in finem, et
            subtrahere impedimenta, salvata tamen natura in finem directa, ex cujus conditione
            defectibili mala contingunt, et non ex divina intentione, quae ipsa mala in bonum
            ordinat.</p>
          <p xml:id="ta-l1d39q2-d1e184">Ad secundum dicendum, quod effectus consequitur conditionem causae suae proximae; et
            ideo quamvis sit aliquid a Deo provisum, dicitur casu fieri, si accidat praeter
            intentionem naturae operantis; vel fortuna, si accidit praeter intentionem agentis a
            proposito.</p>
          <p xml:id="ta-l1d39q2-d1e187">Ad tertium dicendum, quod liberum arbitrium per se ordinatum est ad unum, scilicet ad
            bonum, ita quod ab eo deficere possit, et quod in ipso sit. Si enim inevitabiliter in
            unum tenderet, tolleretur ratio voluntatis in tali natura.</p>
          <p xml:id="ta-l1d39q2-d1e190">Ad quartum dicendum, quod malum potest accipi vel in rebus naturalibus, vel in
            voluntariis. Et si accipiatur in naturalibus, constat quod malum est ut in paucioribus,
            tum secundum supposita, quia malum naturae non contingit nisi in sphaera generabilium et
            corruptibilium, quae est parvae quantitatis respectu corporum caelestium in quibus malum
            esse non potest, quia incorruptibilia sunt, et motus eorum inordinationem habere non
            possunt, cum semper eodem modo sint; tum etiam considerando in eodem, quia causae
            naturales consequuntur effectus suos in majori parte, et deficiunt in minori, et ex hoc
            malum incidit. Sed in voluntariis etiam quantum ad numerum invenitur malum ut in
            paucioribus in natura angelica: quia multo plures fuerunt remanentes quam cadentes; et
            forte etiam plures quam omnes damnandi, Daemones et homines. Sed in natura humana bonum
            videtur esse ut in paucioribus: et hujusmodi ratio potest assignari dupliciter. Una est
            propter corruptionem humanae naturae ex peccato originali, quam etiam Deus praevidit et
            praeordinavit, sicut et alia mala; sed non prohibuit ut natura maneret in sua libertate,
            qua subtracta naturae ratio deperiret. Alia ratio sumi potest ex ipsa natura conditionis
            humanae. Sicut enim in naturalibus invenitur triplex gradus; aliquid enim est quod habet
            esse tantum in actu; et huic nullus defectus essendi advenire potest: aliquid autem est
            quod est tantum in potentia, sicut materia prima; et hoc semper habet defectum, nisi
            removeatur per aliquod agens reducens eam in actum: est etiam aliquid quod habet actum
            admixtum privationi; et hoc propter actum dirigentem in opere recte operatur ut in
            majori parte, deficit autem in minori, sicut patet in natura generabilium et
            corruptibilium; ita etiam est in intellectualibus. Est enim aliqua intellectualis natura
            quae est actus completus sine admixtione alicujus privationis vel potentiae; et ex hac
            non potest aliquid non rectum procedere, sicut patet de Deo. Est etiam quaedam natura
            cui admiscetur potentia, sed tamen in ipsa sua natura habet aliquem actum dirigentem in
            operatione, sicut est in Angelis; et ideo talis natura deficit a rectitudine ut in
            minori parte. Sed in natura humana perfectiones secundae, quibus diriguntur opera, non
            sunt innatae, sed vel acquisitae vel infusae. Unde Commentator in 3 de anima, comparat
            intellectum potentialem humanum materiae primae, et philosophus tabulae in qua nihil
            scriptum est; et ideo ipsa natura humana in se considerata aequaliter se habet
            indifferenter ad omnia vel intelligenda vel facienda; et quia malum contingit
            multifariam secundum Dionysium, et bonum uno modo; ideo ut in pluribus flectitur in
            malum. Sic enim considerata natura humana, nondum est ut agens perfectum, nisi respectu
            naturalium operationum; sed tunc est agens perfectum quantum ad omnes suas operationes,
            quando jam perfecta est perfectionibus secundis, quae sunt virtutes; et ideo quando
            determinatur per perfectionem secundam vel infusam vel acquisitam, tunc determinatur ad
            unum, vel ad quod tendat ut in majori parte, sicut in statu viae, vel ut semper, sicut
            in statu patriae. Et ideo Tullius, comparat virtutem naturae, dicens quod est habitus
            voluntarius in modum naturae rationi consentaneus; et ideo voluntas perfecta virtute
            justitiae se habet ad opera justa, sicut ignis ad motum sursum. Et per hoc etiam patet
            quod magis servatur ordo providentiae in bonis quam in malis.</p>
          <p xml:id="ta-l1d39q2-d1e193">Ad quintum dicendum, quod quidquid est in mundo, totum ordinatum est; quamvis ratio
            ordinis nobis non appareat in quibusdam, et praecipue in voluntariis, cum malis
            quandoque bona quandoque mala eveniant, et similiter bonis. Sed ratio ordinis hujus
            scitur a Deo; sicut medicus scit quare quibusdam aegris quandoque det calida et
            quandoque frigida, et similiter sanis; quod tamen ignorans artem admiratur, ut dicit
            Boetius. Ista tamen inordinatio si diligenter advertitur, invenitur non in his ad quae
            per se ordinatur humana opera, et quae per se sunt tantum bona vel mala. Habet enim
            bonum opus semper sibi adjunctum bonitatis praemium in perfectione virtutis, quae est
            bonum humanum, et in consecutione beatitudinis, ad quam opera humana ordinantur; et e
            contrario est de malis. Sed ista permixtio videtur accidere in his bonis quae extra
            hominem sunt, vel quae non sunt bona ejus inquantum est homo, sicut in bonis
            corporalibus et in bonis fortunae; cum tamen ista permixtio semper ordinetur ad id quod
            est per se hominis bonum, vel gratiae, vel gloriae, secundum apostolum Rom. 8, 28:
              <quote xml:id="ta-l1d39q2-Qd1e195" ana="#rom8_28">diligentibus Deum omnia cooperantur in bonum</quote>, vel in justitiae divinae
            manifestationem; frequenter enim impii prosperantur in hac vita, ut manifestior appareat
            in judicio eorum animadversio.</p>
          <p xml:id="ta-l1d39q2-d1e199">Ad sextum dicendum, quod ex illa auctoritate innuitur quod non est similiter
            providentia de brutis et de hominibus; et hoc verum est, ut ex praedictis, in corp.
            art., patet.</p>
        </div>
      </div>
    </body>
  </text>
</TEI>