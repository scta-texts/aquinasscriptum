<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum II, Distinctio 30, Quaestio 2</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Librum II, Distinctio 30, Quaestio 2</title>
          <date when="2016-03-18">March 18, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-18">March 18, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l2d30q2">
        <head xml:id="ta-l2d30q2-Hd1e89">Librum II, Distinctio 30, Quaestio 2</head>
        <div xml:id="ta-l2d30q2-Dd1e92">
          <head xml:id="ta-l2d30q2-Hd1e94">Prooemium</head>
          <p xml:id="ta-l2d30q2-d1e97">Deinde quaeritur de traductione carnis a parentibus, per quam originale peccatum
            trahitur; et circa hoc quaeruntur duo: 1 utrum alimentum in veritatem humanae naturae
            convertatur. 2 utrum ex alimento semen decidatur.</p>
        </div>
        <div xml:id="ta-l2d30q2-Dd1e101" type="articulus">
          <head xml:id="ta-l2d30q2-Hd1e103">Articulus 1</head>

          <head xml:id="ta-l2d30q2-Hd1e106" type="questionTitle">Utrum alimentum transeat in veritatem humanae naturae</head>

          <p xml:id="ta-l2d30q2-d1e109">Ad primum sic proceditur. Videtur quod alimentum in veritatem humanae naturae non
            transeat. Quidquid enim sumptum emittitur, ad veritatem humanae naturae non pertinet,
            quae semper eadem manet. Sed omne quod per os sumitur, in ventrem vadit, et in secessum
            emittitur, ut dicitur Matth. 15. Ergo nutrimentum quod per os sumitur, in veritatem
            humanae naturae non transit.</p>
          <p xml:id="ta-l2d30q2-d1e112">Praeterea, veritas uniuscujusque rei est in eo quod secundum speciem est. Illud autem
            quod per modum nutrimenti advenit, per modum materiae se habet, ut in 2 de Gener.
            dicitur. Sed caro secundum materiam non fit caro secundum speciem, ut ex 50 de Gener.
            patet. Ergo nutrimentum in veritatem humanae naturae non transit.</p>
          <p xml:id="ta-l2d30q2-d1e115">Praeterea, illud ad veritatem humanae naturae pertinet in quo calor conveniens
            radicatur. Sed tale humidum, ut medici dicunt, consumptum non restauratur, ut patet in
            his qui tertia specie hecticae laborant, quae incurabilis est ex eo quod tale humidum
            non restauratur. Cum igitur omne illud in quod alimentum convertitur, post consumptionem
            restaurari possit, videtur quod nutrimentum in id quod proprie ad veritatem humanae
            naturae pertinet, non mutetur.</p>
          <p xml:id="ta-l2d30q2-d1e119">Praeterea, omne id in quod cibus convertitur, etiam per calorem continuo agentem
            dissolvitur, ut fluens et refluens idem judicetur. Sed non potest esse quod totum quod
            est in corpore, sit fluens et refluens, ut probabitur. Ergo oportet aliquid in corpore
            esse manens, in quod alimentum non convertatur. Hoc autem praecipue ad veritatem humanae
            naturae pertinet. Ergo alimentum in id quod per se est de veritate humanae naturae, non
            mutatur. Probatio mediae. Si non esset aliquid permanens fixum in corpore humano, tunc
            contingeret quod quaelibet pars ejus posset evanescere, aliquo alio in ejus locum
            substituto; et per eamdem rationem sic contingeret in toto sicut in qualibet ejus parte.
            Contingeret ergo quod de illa materia quae primo fuit in corpore alicujus hominis, nihil
            in fine remaneret. Sed varietas individui est ex varietate materiae. Ergo non esset unus
            numero homo in fine vitae et in principio; quod est absurdum.</p>
          <p xml:id="ta-l2d30q2-d1e122">Praeterea, nulla virtus naturalis debilitatur multiplicata materia sibi convenienti:
            sed solum per admixtionem alicujus extranei. Sed virtus conversiva in homine debilitatur
            in fine vitae, alias homo in infinitum posset augeri et vivere. Ergo hoc contingit per
            admixtionem extranei. Sed nihil admiscetur ad materiam illam in qua virtus conversiva
            prius fundabatur nisi quod est ex alimento generatum. Ergo hoc quod est ex nutrimento
            generatum est extraneum ei in quo veritas naturae fundatur, et sic idem quod prius.</p>
          <p xml:id="ta-l2d30q2-d1e125">Praeterea, natura facit unumquodque faciliori modo quo fieri potest. Deus autem multo
            ordinatius quam natura operatur. Cum igitur facilior modus augmentandi aliquid sit per
            multiplicationem materiae quam per conversionem alterius in id quod augetur, videtur
            quod iste modus divinae providentiae competat, ut scilicet corpus humanum augeatur nullo
            exteriori in illud transeunte, sed sola ejus materia multiplicata; et sic idem quod
            prius.</p>
          <p xml:id="ta-l2d30q2-d1e128">Praeterea, ea quae sunt unius speciei, per eamdem rationem suum complementum
            consequuntur. Sed quidam parvuli defuncti in resurrectione perducentur in completam
            quantitatem, non per multiplicationem nutrimenti sed per multiplicationem materiae. Ergo
            etiam hoc modo alii homines in quantitatem completam perducentur; et sic idem quod
            prius.</p>
          <p xml:id="ta-l2d30q2-d1e131">Sed contra est, quia, secundum philosophum 50 de Generat., nihil nutrit carnem nisi
            quod est potentia caro. Sed omne quod est in potentia ad aliquid, mutatur in id per
            actionem ejus quod est in actu. Ergo nutrimentum in illam carnem quae ad veritatem
            naturae pertinet transmutatur.</p>
          <p xml:id="ta-l2d30q2-d1e134">Praeterea, nutrimentum in principio est dissimile, sed in fine est simile: cum nihil
            nisi suo simili nutriatur et foveatur. Sed illa sunt similia quae eamdem formam
            communicant. Cum igitur veritas naturae a forma sit, videtur quod illud quod nutrit, in
            fine ad veritatem naturae ipsius nutriti perducatur.</p>
          <p xml:id="ta-l2d30q2-d1e138">Respondeo dicendum, quod circa hoc sunt multae opiniones. Quidam posuerunt, ut in
            littera Magister sentire videtur, quod illud quod ex parentibus decisum est, est illud
            solum in quo veritas hominis nati consistit. Hoc autem in majorem quantitatem excrescit
            omnino salvatum; ita quod nihil sibi additur, ut majorem quantitatem recipiat; sed tota
            quantitas hominis completi per multiplicationem illius materiae efficitur: et hoc tantum
            esse dicunt quod in resurrectione resurget; reliquum autem quasi superfluum deponetur.
            Ponunt etiam, alimenti sumptionem necessariam esse, non quidem ad augmentum ut nutritiva
            augmentativae deserviat, neque iterum ad restaurationem deperditi, sed solum in fomentum
            caloris naturalis, sicut quando liquefit aurum, admiscetur sibi plumbum, ne aurum
            consumatur, sed solum plumbum. Haec autem positio irrationalis videtur ex duobus;
            scilicet ex parte ejus quod augetur, et ex parte alimenti quod advenit. Non enim potest
            fieri augmentum, nisi secundum hoc, quod materia quae primo est terminata sub parvis
            dimensionibus, postmodum ad majores dimensiones perducitur. Hoc autem non potest fieri
            nisi dupliciter: vel ita quod de materia sit tantum sub magnis dimensionibus quantum sub
            parvis; et talis mutatio de parvo in magnum necessario fit per rarefactionem: densum
            enim et rarum in hoc differunt quod in raro est parum de materia sub magnis
            dimensionibus, et in denso multum sub parvis, ut ex 4 Physic. patet. Vel ita quod plus
            de materia sit sub magnis quam sub parvis. Hoc autem non potest contingere, nisi vel
            quia est materia de novo creata, vel per hoc quod illud quod erat materia alterius
            corporis, efficitur materia hujus, in hoc illo corpore transmutato. Unde etiam
            Augustinus super Genes. ad litteram Lib. 10 dicit, quod <quote xml:id="ta-l2d30q2-Qd1e140">nihil est absurdius quam
              putare ullum esse corpus quod, manente naturae suae quantitate undique crescat, nisi
              rarescat</quote>, cum nullum fiat augmentum corporis nisi per additionem vel
            rarefactionem. Augmentum autem corporis humani constat quod per rarefactionem non fit:
            nec iterum per additionem materiae de novo creatae, quia materiam omnium simul creavit
            Deus, ut sancti dicunt. Restat ergo ut fiat augmentum humani corporis per hoc quod
            additur materia quae suberat formae alterius corporis, illo corpore in corpus humanum
            secundum veritatem converso: et hoc est nutrimentum. Nec potest exponi dictum Augustini,
            ut quidam dicunt, quod Augustinus loquatur secundum communem modum quo res crescunt:
            quia secundum hoc probatio sua contra Tertullianum nihil valeret, qui ponebat animam
            crescere, sed nullo modo diminui. Magis autem communis est modus augmenti quo corpus
            humanum crescit, quam quo anima cresceret: simul enim, etiam secundum Tertullianum,
            crescente corpore crescit anima. Nec iterum potest dici, sicut dicunt, quod facienda est
            vis in hoc quod dicit: <quote xml:id="ta-l2d30q2-Qd1e143">manente sua quantitate</quote>; ut sit sensus: corpus
            manens in sua quantitate, ita quod quantitas ejus non sit augmentata neque per
            additionem neque per multiplicationem, non crescit nisi per rarefactionem. Cum igitur
            augmentum proprie sit quantitatis, non potest intelligi quod corpus crescat, et maneat
            ejus quantitas secundum eamdem dimensionem; sed oportet intelligi quod dicit,
              <quote xml:id="ta-l2d30q2-Qd1e146">manente quantitate naturae suae</quote>, ut nulla quantitas adjiciatur, vel
            quae ejusdem naturae sit, sicut aurum adjungitur auro, vel quae eamdem naturam in ipsa
            conjunctione accipiat, sicut cibus advenit carni. Unde per hoc quod dicitur:
              <quote xml:id="ta-l2d30q2-Qd1e149">manente naturae suae quantitate</quote>, non removetur nisi additio similis in
            natura. Si enim intenderet removere multiplicationem, tunc probatio sua nihil valeret:
            quia multo probabilius posset dici, si anima esset corpus, quod per multiplicationem
            quam ponunt, cresceret, quam dicatur de corpore hominis: quia spiritualior est. Ex parte
            autem ejus quod additur, apparet etiam falsitas: quia si sumptio alimenti non esset per
            se intenta a natura, sed per accidens tantum, ut scilicet alicui nocivo occurreret,
            scilicet calori naturali digerenti, et si transmutatio cibi non esset per se necessaria
            ad corpus humanum; tunc calor convertens esset superfluus: et sic in operibus naturae a
            Deo institutae multa superflua invenirentur. Sustinentes tamen hanc positionem tres
            modos adinveniunt in ejus assertionem, quorum quemlibet facile est confutare. Quidam
            namque dicunt, quod haec talis multiplicatio fit miraculose operatione divina, sicut
            etiam panes evangelici multiplicati sunt, Joan. 6. Sed istud expressam continet
            falsitatem, dum opus naturae in miraculum convertitur. Et praeterea etiam in illorum
            panum multiplicatione non est remotum, immo forte est necessarium, factam fuisse
            additionem materiae per conversionem aliorum corporum in panes virtute divina. Istam
            autem conversionem cibi in carnem veram, natura facere potest, quae transmutat id quod
            est in potentia in id quod est in actu; quamvis, successive compleat quod Deus subito
            facit. Quod autem naturae possibile est, operationi naturae a Deo committitur, qui
            unicuique dat perfectionem secundum quod capax est; unde non oportet ad miraculum
            confugere. Alii dicunt, quod cum in corpore humano sit multum de quinta essentia,
            multiplicatio corporis humani est, secundum quod multiplicatur quinta essentia; unde
            sicut lux solis multiplicatur in seipsa diffusa per aerem; ita etiam corpus humanum sine
            additione alicujus extrinseci. Sed haec adinventio continet duas falsitates. Prima est,
            quia corpus quintae essentiae non venit in compositionem humani corporis nisi secundum
            virtutem tantum: cum neque sit commiscibile, neque divisibile, neque extra locum
            proprium possit esse. Secunda est, quia diffusio lucis non est per multiplicationem
            alicujus materiae, cum lumen non sit corpus; sed est multiplicatio formalis tantum;
            sicut est etiam in qualibet alteratione et generatione, quod agens multiplicat formam
            suam in materia. Alii vero alium modum adinveniunt: dicunt enim quod materia prima,
            quantum in se est, caret omni quantitate et forma; ergo aequaliter se habet ad
            recipiendum omnes quantitates, sicut ad recipiendum omnes formas. Unde quantumcumque
            parum sit de materia prima in quovis parvo corpore, potest recipere quantamlibet
            quantitatem; adeo quod ex grano milii totus mundus fieri potest. Nec mirum, cum ex
            materia punctali totus mundus sit factus; cum enim materia quantitate careat,
            indivisibilis est, et ad modum puncti se habens. Iste autem modus multipliciter deficit.
            Primo, quia imaginatur indivisibilitatem materiae ad modum puncti, ut sic ex materia
            mundus sit factus per quamdam quasi extensionem, sicut si res parva in magnam
            extendatur. Hoc autem non est verum. Materia enim dicitur indivisibilis per negationem
            totius generis quantitatis. Punctus autem est indivisibilis sicut quantitatis
            principium, situm determinatum habens. Unde ex materia res quanta efficitur, non per
            extensionem (loquendo de materia prima) cum extensio non sit nisi ejus quod alicujus
            quantitatis erat, sed per quantitatis susceptionem. Secundo, etsi prima materia, prout
            in se consideratur, nullam quantitatem habeat, non tamen sequitur quod sit in potentia
            respectu cujuslibet quantitatis imaginabilis. Cum enim quantitates determinatae et omnia
            alia accidentia secundum exigentiam formae materiam recipiant, eo quod subjecta materia
            cum forma est causa eorum quae insunt, ut in 1 Physic. dicitur, oportet quod materia
            prima ad nullam quantitatem sit in potentia, nisi quae competat formae naturali, quae in
            materia esse potest. Materia vero prima non est in potentia ad alias formas nisi ad
            illas quae sunt in rerum natura, vel per principia naturalia educi possunt. Si enim
            esset aliqua potentia passiva in materia cui non responderet aliqua potentia activa in
            rerum natura, illa potentia passiva esset superflua, ut Commentator dicit: et ideo
            materia prima non est receptibilis majoris quantitatis quam quantitatis mundi: propter
            quod in 3 Phys. dicitur, quod non est possibile magnitudinem augeri in infinitum,
            loquendo naturaliter. Tertio, quia si materia eadem quae primo sub parvis dimensionibus
            erat, sub majoribus dimensionibus fiat, non potest hoc accidere nisi per rarefactionem,
            ut dictum est: et iste modus non competit in augmentatione corporis humani, ut per se
            patet. Quarto, quia quando loquimur de materia existente in hac re, jam dimittimus
            considerationem materiae absolute: non enim potest accipi illud materiae quod est in hac
            re, nisi secundum quod est divisum ab illa parte materiae quae est in re alia. Divisio
            autem non accidit materiae, nisi secundum quod consideratur sub dimensionibus saltem
            interminatis: quia remota quantitate, ut in 1 Physicor. dicitur, substantia erit
            indivisibile. Unde consideratio materiae hujus rei est consideratio non materiae
            absolute, sed materiae sub dimensione existentis. Unde non oportet ut quod convenit
            materiae in quantum est absoluta et prima, conveniat materiae existenti in hac re, prout
            accipitur ut in hac re existens: quia ex hoc ipso receditur a consideratione materiae
            primae. Unde materia quae est in hac re existens, non est in potentia ad totam
            quantitatem mundi, sed usque ad determinatum quid, quantum per rarefactionem potest
            consequi; et hoc non excedit raritatem ignis; quia nulla raritas potest esse major, ut
            Commentator in 4 Physic. dicit. Et sic patet quod haec positio tam in se falsitatem
            continet quam etiam in modis adinventis ad ejus expositionem. Et ideo aliorum positio
            est, concedentium quidem cum primis quod aliquid est in humano corpore, et similiter in
            aliis corporibus quae nutriuntur, quod quidem semper manet fixum toto tempore vitae,
            secundum determinatam partem materiae (in quo principaliter veritatem humanae naturae
            consistere dicunt): aliquid autem est aliud quod superfluit et refluit; id est advenit
            et consumitur: hoc autem est quod ex cibo generatum est. Differunt tamen a primis in hoc
            quod dicunt, sumptionem alimenti non solum in fomentum caloris naturalis necessariam
            esse, sed etiam in augmentum quantitatis: non enim posset illud quod primo a
            generantibus decisum est (quod quidem permanens esse dicunt) in tantam quantitatem
            extendi, quanta est quantitas humani corporis, nisi adderetur aliqua materia quae simul
            cum materia praeexistente quantitatem totam reciperet sine aliqua rarefactione. Et hoc
            quidem quod est permanens, dicitur diffundi per totum, et similiter illud quod est
            adveniens et recedens ad modum qui contingit in mixtione vini et aquae; vinum enim non
            excrescit in majorem quantitatem nisi per additionem aquae, quae quidem in vinum
            convertitur; ita tamen quod virtus vini semper in illa parte materiae manet magis quae
            prius sub forma vini erat. Et secundum hoc ponunt isti, quod illud quod est ex alimento
            generatum, non est omnino alienum a veritate humanae naturae, sicut primi dicebant; sed
            est secundario ad ipsam pertinens, secundum quod est necessarium ad debitae quantitatis
            complementum; unde non totum hoc in resurrectione deponitur quod ex alimento conversum
            est, sed reservabitur tantum quantum expedit ad perfectionem quantitatis. Et hujusmodi
            positionis primus auctor invenitur Alexander Commentator, ut Averroes in libro de Gener.
            dicit. Sed istud non videtur veritatem habere; cum enim de natura caloris sit ut humorem
            consumat (caloris dico ignei), oportet quod calor ignis, qui est instrumentum animae
            vegetabilis, ut in 2 de Anim. dicitur, indifferenter quantum in se est omne humidum
            consumat; unde non potest efficax ratio inveniri quare aliquod humidum signatum
            permaneat in tota vita. Et praeterea secundum hoc sumptio alimenti non esset primo et
            per se necessaria ad restaurationem deperditi, sed solum ad augmentum. Constat tamen
            quod opus augmenti praesupponit opus nutrimenti, et illud tantum nutritur in quo
            deperditio facta est ejus quod per nutrimentum restauratur; unde si non esset consumptio
            nisi ejus quod propter augmentum principaliter assumitur, nutrimentum non esset nisi per
            augmentum. Et praeterea concedi potest quod illud quod in carnem convertitur per
            virtutem formativam in principio generationis, ad majorem perfectionem speciei
            perducitur quam illud quod postmodum per actum nutritivae convertitur; cum semper
            inveniatur generatio alicujus quod per se generatur, esse perfectior quam illa qua
            aliquid accipit speciem alicujus per immixtionem ad illud: quia quod immiscetur, aliquo
            modo alterat naturam ejus cui admiscetur, ut patet in vino quod in vite generatur et
            quod ex admixtione aquae ad vinum accrescit. Et sic etiam videmus quod ex humido
            nutrimentali adveniente immutatur corpus nutritum ut assequatur in aliquo conditiones
            ciborum ex quibus nutritur. Oportet tamen ad hoc quod fiat nutritio vel augmentum, quod
            hoc carnis quod ex cibis generatum est, cum carne praeexistente misceatur. Quandocumque
            autem fit mixtio aliquorum differentium vel secundum contrariam qualitatem vel secundum
            puritatem et impuritatem ejusdem, mixtione completa non retinet unumquodque qualitatem
            propriam: alias admixtio esset ex rebus salvatis, et esset compositio tantum: sed
            oportet ut totum simul unam formam accipiat, quae est medium, ut patet in mixtione vini
            et aquae: quia post mixtionem non remanet ibi aliqua pars signata habens completam
            virtutem vini et aliquid habens eam debiliter; sed totum est habens eam mediocriter;
            unde nec est possibile ut completo actu nutritivae et augmentativae remaneat aliquid
            signatum, complete participans naturam speciei, et aliquid incomplete; sed totum
            uniformiter. Assumunt etiam in assertionem suae opinionis distinctionem philosophi de
            carne secundum speciem et secundum materiam, et medicorum de humido nutrimentali et
            radicali. Sed quod neutra earum pro eis faciat, in responsione ad argumenta patebit.
            Tertia positio est quam ponit Averroes in 1 de Generat., dicens, quod nihil materiae
            potest accipi in corpore signatum, quod sit fixum et permanens; sed totum quidquid est
            in corpore, potest dupliciter considerari: vel ex parte materiae, et sic non est
            permanens; vel ex parte formae et speciei, et sic est permanens. Comparat enim
            Aristoteles in 1 de Generat., transmutationem cibi in carnem adustioni lignorum. Videmus
            enim quod si ignis accendatur, et continue ligna addantur, secundum quod alia
            consumuntur, forma ignis semper manebit in lignis; sed tamen materia quaelibet
            consumitur, alia materia sibi succedente, in qua species ignis salvabitur: et secundum
            hoc, etiam illud quod pertinet ad speciem et formam carnis semper manebit; quamvis illud
            quod recipit hanc formam, continue consumatur et restauretur. Haec autem positio differt
            a duabus primis in hoc quod non ponit aliquid materiae posse signari quod semper maneat;
            sed quaelibet pars signata, ex hoc quod est materia in ipsa, habet quod fluat et
            refluat; ita tamen quod illud quod est formae, semper maneat. Primae vero opiniones
            ponebant aliquid materiae signatum semper esse permanens, in quo primo et principaliter
            veritas humana consistebat. Et etiam in hoc differt, quia prima opinio ponebat alimentum
            nullo modo in veritatem naturae converti; secunda autem ponebat converti quidem in id
            quod est secundo de veritate humanae naturae, sed non primo; haec autem tertia ponit
            converti in illud quod simpliciter et primo est de veritate humanae naturae; quamvis
            enim illud quod primo in carnem conversum est, perfectius sit speciem carnis assecutum
            quam illud quod ex cibis aggeneratur; tamen adveniente cibo, in fine digestionis fit
            admixtio, ut totum uniformiter veritatem speciei suscipiat sine aliqua distinctione; et
            secundum hoc etiam patet quod oportet in resurrectione tantum de eo quod ex alimento
            aggeneratum est, resurgere, quantum pertinet ad complementum debitae quantitatis. Et
            huic positioni inter omnes magis consentio sine praejudicio aliarum.</p>
          <p xml:id="ta-l2d30q2-d1e153">Ad primum ergo dicendum, quod ex illa auctoritate non potest haberi quod de eo quod per
            os assumitur, nihil remaneat quod in veritatem carnis transeat: quia haec dictio
              <quote xml:id="ta-l2d30q2-Qd1e155">omnis</quote> non designat totum integrale, sed totum in quantitate; unde non
            oportet quod totum per secessum emittatur, sed quod de quolibet aliquid secedat: et hoc
            est necessarium, quia oportet puri ab impuro separationem fieri: nullus autem cibus
            assumitur in quo non oporteat aliquid impuritatis esse ex hoc quod in principio est
            dissimilis; unde si ad similitudinem reduci debeat, oportet quod tollantur illae partes
            secundum quas dissimilitudo erat. Verbi gratia, si in cibo dominentur partes terrestres
            magis quam in eo quod nutritur, oportet id quod terrestre est removeri, et quod
            subtilius est assumi: et similiter etiam quaecumque partes magis dominentur.</p>
          <p xml:id="ta-l2d30q2-d1e159">Ad secundum dicendum, quod secundum tertiam opinionem non est diversa caro secundum
            materiam distincta, quae dicitur caro secundum materiam, et caro secundum speciem; sed
            eadem secundum numerum caro dicitur secundum speciem, inquantum participat formam et
            proprietates consequentes speciem; sed secundum materiam dicitur, inquantum ex materia
            consistit. Et quod hic sit intellectus Aristotelis, patet ex verbis Commentatoris
            exponentis hoc modo et iterum ex verbis philosophi in littera positis: dicit enim, quod
            hoc modo est distinguere quod est secundum speciem et secundum materiam in carne et
            osse, sicut et in unoquoque alio quod habet formam in materia. Constat autem quod talis
            distinctio non potest fieri in lapide et aqua, ut dicatur pars secundum speciem quae ex
            primis generantibus tracta est, et pars secundum materiam quae ex nutrimento advenit. Et
            ita patet quod nec in carne et osse hoc intelligendum est, sed modo praedicto; unde
            objectio procedit ex malo intellectu verborum philosophi.</p>
          <p xml:id="ta-l2d30q2-d1e162">Ad tertium dicendum, quod, secundum medicos, humidum quod ex primis generantibus
            trahitur, non oportet ut dicatur radicale, quia semper remanet distinctum secundum
            materiam et proprietatem ab humido ex alimento aggenerato; sed quia calor naturalis in
            illo humido prius extitit, et illud quod permiscetur, non participat speciem nisi ex
            virtute illius humidi cui permiscetur; unde est quasi radix totius illius quod postmodum
            ex alimento convertitur: non autem ita quod utrumque humidum post finem digestionis
            ultimae distinctum remaneat; sed totum permixtum accipit unam proprietatem; et utraque
            materia, scilicet quae prius suberat primo humido, et secundo advenienti, aequaliter se
            habet ad hoc quod transeat, et ad hoc quod virtutem speciei participet. Nec dicitur
            consumi humidum radicale propter discessum talis materiae, sed propter hoc quod non
            permanet proprietas quam totum mixtum habebat ex virtute primi humidi; tunc enim non
            potest fieri restauratio, quia virtus speciei non manet; sicut etiam si tota manus
            amputetur, non restauratur per nutrimentum, quia non manet virtus speciei determinata
            huic organo: et propter hanc etiam causam dicuntur quaedam membra ex humido radicali
            composita, non quod nihil nutrimenti in substantiam illorum membrorum transeat, cum
            quodlibet membrum corporis proportionabiliter augeatur; sed quia in illis membris
            principaliter virtus speciei consistit, quae est ex humido radicali; nec potest aliqua
            abscissio ab eis fieri quin auferatur virtus speciei quantum ad aliquam partem
            determinatam: et propter hoc etiam talia membra decisa non sanantur.</p>
          <p xml:id="ta-l2d30q2-d1e165">Ad quartum dicendum, quod cum illud quod advenit ex alimento aggeneratum, sit permixtum
            ei quod prius erat, et similiter unum effectum ex ambobus sit, semper fit deperditio in
            utroque proportionaliter; unde oportet quod et de utroque remaneat proportionaliter; et
            ideo nunquam contingit quod totum illud quod prius erat, abscedat, ita quod nihil
            prioris materiae remaneat; sed semper manet aliquid; et illud quod advenit, est unum cum
            eo quod praeerat, effectum; et ideo est materia una et individuum unum per totam vitam;
            sicut patet etiam in igne qui nutritur lignis; semper enim manet unus numero ignis,
            quamvis aliquibus lignis appositis alia consumantur: quia illud quod advenit, semper
            efficitur unum cum eo quod praeerat; et magis esset simile, si fieret commixtio secundum
            totum, sicut est in nutrimento. Secus autem esset, si ex materia adveniente generaretur
            ignis vel caro seorsum: tunc enim propter omnimodam diversitatem materiae esset etiam
            diversitas secundum numerum.</p>
          <p xml:id="ta-l2d30q2-d1e168">Ad quintum dicendum, quod illud quod ex nutrimento aggeneratur, non ita perfecte
            consequitur naturam speciei sicut illud quod primo per virtutem formativam in carnem vel
            os conversum est; tum quia prima generatio erat carnis secundum se, secunda autem est
            carnis in alio quasi per commixtionem: tum etiam quia quanto virtus animae magis
            diffunditur et spargitur, debilior redditur; ut patet in corde, quod quanto majus est,
            tanto minus calidum est; unde animalia habentia magnum cor sunt timida naturaliter, ut
            philosophus in Lib. 13 de animalibus dicit; et ideo aliquo modo est extraneum, et
            propter hoc, permixtum ei quod prius erat, est causa debilitatis virtutis; sicut aqua
            admixta vino, ut ponit exemplum philosophus in 1 de Generat.; et ideo ad ultimum oportet
            quod sequatur diminutio et corruptio.</p>
          <p xml:id="ta-l2d30q2-d1e172">Ad sextum dicendum, quod modus ille, scilicet per multiplicationem materiae, non est
            possibilis, ad minus naturae; quae quoniam non secundum se totam agit, sed secundum
            formam tantum, ideo multiplicat tantum formam, et non materiam: et propter hoc, ut opus
            naturae servaretur, oportuit modum illum in augmento esse qui virtuti naturae
            competat.</p>
          <p xml:id="ta-l2d30q2-d1e175">Ad septimum dicendum, quod omnia quae sunt ejusdem speciei, operatione naturali uno
            modo suam perfectionem consequuntur. Si tamen unus naturaliter id consequatur, et alius
            per miraculum, non erit idem modus: sicut in caeco nato qui per miraculum illuminatur,
            qui alio modo habet visum ab eo qui videns nascitur. Ita etiam illi qui pueri moriuntur,
            per miraculum ad debitam quantitatem pervenient. Nec tamen oportet quod illud miraculum
            fiat per multiplicationem materiae, sed per additionem exterioris materiae. Qui autem
            usque ad perfectam aetatem vivunt, naturali operatione ad perfectam quantitatem
            perveniunt. Unde non oportet quod sit utrobique idem modus; et si esset idem, non
            sequeretur quod hoc esset per multiplicationem materiae.</p>
        </div>
        <div xml:id="ta-l2d30q2-Dd1e179" type="articulus">
          <head xml:id="ta-l2d30q2-Hd1e181">Articulus 2</head>

          <head xml:id="ta-l2d30q2-Hd1e184" type="questionTitle">Utrum semen decidatur ex eo quod generatur ex alimento</head>

          <p xml:id="ta-l2d30q2-d1e187">Ad secundum sic proceditur. Videtur quod semen non sit ex eo decisum quod ex alimento
            aggeneratum est. Augustinus enim dicit, quod secundum corpulentam substantiam omnes
            fuimus in Adam, et etiam secundum seminalem rationem, praeter Christum, qui in eo tantum
            secundum corpulentam substantiam fuit. Sed corpulenta substantia nostra non venit a
            parentibus nisi mediante semine. Ergo oportet quod semen quod ex primo parente
            traducitur, non sit ex eo decisum quod ex alimento conversum est, sed ex eo quod ipse a
            suo parente acceperat; ut sic corpulenta substantia nostri corporis a primo parente
            decisa inveniatur.</p>
          <p xml:id="ta-l2d30q2-d1e190">Praeterea, secundum Damascenum, generatio est opus naturae, ex substantia generantis
            producens id quod generatur. Sed illud quod est superfluum alimenti, non est de
            substantia generantis. Ergo si ex hoc tantum generatio fieret in hominibus, non esset
            vera generatio.</p>
          <p xml:id="ta-l2d30q2-d1e193">Praeterea, ex subtractione alicujus superflui non sequitur alicujus debilitatio, sed
            magis alleviatio. Ex seminis autem emissione debilitatur generans. Ergo semen non est ex
            superfluo alimenti, sed ex ipso humido radicali decisum.</p>
          <p xml:id="ta-l2d30q2-d1e197">Praeterea, filius pro tanto assimilatur patri magis quam alii homini, quia generatur ex
            semine quod ab eo traducitur. Sed natus quandoque non solum patri, sed etiam avo
            assimilatur, vel proavo, etiam usque ad multas generationes, ut philosophus in 15 de
            animalibus dicit. Ergo oportet quod semen exeat non solum a patre, sed etiam ab avo et
            proavo. Sed humidum nutrimentale nunquam fuit nisi in patre. Ergo non est ex humido
            semen decisum, sed magis ex illo radicali quod pater ab avo traxit, et avus a
            proavo.</p>
          <p xml:id="ta-l2d30q2-d1e200">Praeterea, id quod est de substantia alicujus, magis est proximum sibi quam hoc quod
            est ab ejus substantia alienum. Sed id quod est ex alimento conversum, non fuit
            radicaliter de substantia ipsius generantis, fuit autem de substantia radicali alicujus
            animalis, cujus carnes comestae sunt, ut bovis et porci. Ergo major erit cognatio et
            similitudo ad bovem et porcum, quam ad patrem suum. Hoc autem est inconveniens. Ergo
            semen non est ex humido nutrimentali decisum.</p>
          <p xml:id="ta-l2d30q2-d1e203">Praeterea, sit ita quod aliquis tantum ex carnibus humanis vescatur; et ut quaestio sit
            gravior, ponatur etiam quod ex ipsis embryis etiam generet aliquem, qui etiam simili
            modo nutriatur. Inde sic arguo. Humidum radicale cujuscumque hominis est illud quod ex
            parentibus traxit. Si ergo semen ex quo conceptus est iste natus, ex humido nutrimentali
            sit, humidum radicale ejus oportet quod sit de substantia aliorum quorum carnes comestae
            sunt. Si ergo, secundum Augustinum, resurget caro comesta ab aliquo, in eo in quo primo
            fuit, tunc totum humidum radicale resurget in illis quorum carnes a patre ejus comestae
            sunt: et similiter humidum nutrimentale, quorum carnes ipse comedit. Ergo nihil istius
            resurgeret; et sic non omnium esset resurrectio, quod est contra fidem nostram. Ergo
            impossibile est quod semen ex humido nutrimentali sit decisum; et ita non videtur esse
            superfluum alimenti.</p>
          <p xml:id="ta-l2d30q2-d1e206">Sed contrarium hujus ostendit philosophus in 15 de animalibus, duabus rationibus, et
            tribus signis. Prima ratio est per divisionem sic. Quidquid est in corpore animalis, vel
            est naturaliter, vel occasionaliter sive per accidens in eo. Sed semen non est
            occasionaliter, sicut sunt putredines et sanies vulnerum: quia illud quod est per
            accidens, non consequitur totam speciem, sicut semen in omnibus invenitur. Ergo est ibi
            naturaliter. Sed omne quod est naturaliter in corpore, vel est pars, sicut caro et
            nervus; vel est superfluum, sicut lac et urina, et hujusmodi. Sed semen non est pars,
            cum non sit nec pars organica, quia semen est simile in toto et in parte, quod partibus
            organicis non convenit: nec iterum est de partibus consimilibus, cum in constitutionem
            membri non veniat, sicut partes consimiles in constitutionem membrorum organicorum.
            Restat ergo quod sit superfluum alimenti. Secunda ratio est, quia si semen non est
            superfluum, oportet quod sit dissolutum a membris. Omne autem resolutum vel decisum ex
            animali, corrumpitur, et amittit naturam suam. Ergo semen amitteret naturam membrorum,
            ex quibus decideretur, et virtutem; et ita virtute seminis non posset generari aliquid
            simile illis membris: quia oportet quod forma generati sit in generante, ad minus
            virtualiter. Item ponit tria signa ad hoc ibidem: quorum unum est quod nullum dissolutum
            a corpore, habet locum determinatum in corpore, sed vagatur per corpus. Semen autem
            habet determinatum locum in corpore, sicut aliae superfluitates, scilicet vias
            seminales, et quasi in eadem parte corporis in qua sunt loca aliarum superfluitatum.
            Ergo semen est superfluum, et non decisum de substantia membrorum. Secundum signum est,
            quia natura alleviatur per emissionem superflui, nunquam autem per dissolutionem ejus
            qui est de substantia membri. Sed quandoque alleviatur natura per emissionem seminis.
            Ergo semen non est quid dissolutum a membris, sed superfluum. Tertium signum est, quod
            ubi invenitur minus de superfluo alimenti, ibi invenitur minus de semine: et propter
            hanc causam in pueris non est semen, quia superfluum nutrimenti in augmentum
            convertitur; propter hanc etiam causam etiam pingues homines sunt pauci seminis et
            paucae generationis, quia superfluum alimenti convertitur in pinguedinem: propter hoc
            etiam animalia majoris quantitatis habent minus de semine secundum proportionem corporis
            sui, et sunt paucae generationis, quia indigent multo nutrimento; et ideo parum potest
            in eis esse superfluum, ut patet in elephante. Si autem esset semen dissolutum, deberet
            esse e contrario; quia ex majori corpore potest fieri major dissolutio. Ergo semen non
            est quid dissolutum, sed superfluum alimenti.</p>
          <p xml:id="ta-l2d30q2-d1e209">Respondeo dicendum, quod circa hoc sunt tres opiniones. Una opinio est, quod semen est
            quaedam pars decisa ab eo quod est de substantia membri, ita quod tota substantia
            seminis est ex humido radicali, ex quo primo et principaliter substantiam membrorum
            componi dicunt, quod ex substantia generantis tractum est: et quia supra substantiam
            seminis nihil in generato additur quod sit ad veritatem naturae ipsius pertinens, ideo
            secundum eos tantum id quod est de veritate naturae in filio, fuit in patre de veritate
            naturae ejus existens; et sic ascendendo, sequitur, quod quidquid est de veritate
            naturae in hominibus omnibus, totum fuerit actualiter in Adam. Haec autem positio a
            quibusdam philosophis antiquitus posita est, et etiam a quibusdam theologis, ut de
            Magistro in littera patet; alia tamen et alia ratione ad hoc inclinati. Quidam enim
            antiquorum philosophorum, sicut praecipue Anaxagoras, ponebant generationem alicujus non
            fieri nisi per congregationem similium partium, quae prius inerant in eo ex quo fit
            generatio; ita quod nihil in naturam carnis transiret quod prius caro non fuerit; unde
            oportebat ad hoc quod generaretur caro et os in nato, quod aliquid ex patris carne et
            ossibus resolveretur; et sic de aliis partibus, et membris. Quidam etiam qui totam
            virtutem agendi materiae attribuere, quam solam naturam rerum esse dicebant, ut in 2
            Physic. patet, non poterant invenire causam assimilationis filii ad patrem in singulis
            membris, nisi per hoc quod materialiter aliquid de singulis membris resolveretur, ex
            quibus corpus pueri constituitur. Sed harum rationum radices a philosophis sequentibus
            sufficienter improbatae sunt, scilicet quod non solum ex extractione et congregatione
            sit generatio, sed etiam per hoc quod materia transmutatur de forma in formam; ut sic
            quod prius naturam carnis non habebat, postmodum caro fiat. Similiter etiam virtus
            activa non est ex parte materiae, sed magis ex parte formalis principii. Unde causa
            assimilationis filii ad patrem non est convenientia in materia, ut oporteat membrum
            fieri de materia quae ex membris patris resolvitur; cum etiam sit similitudo filii ad
            patrem in illis ex quibus nullo modo semen deciditur, sicut in unguibus et capillis; sed
            causa similitudinis est virtus formativa, quae in semine relinquitur ex operatione
            virtutis formalis ipsius patris agentis in semen. Magister vero, et alii theologi hoc
            ponentes, ad hanc positionem inducuntur propter traductionem originalis peccati, quasi
            in similem errorem cum prioribus declinantes, ut non possit esse traductio originalis
            peccati in filios a parentibus, nisi secundum hoc quod materia ipsius corporis filiorum
            fuit in ipsis parentibus primis, quando peccaverunt; ut sic assimilatio in corruptione
            peccati sit secundum convenientiam in materia, et non secundum rationem virtutis
            activae: cujus contrarium expresse Augustinus asserit, dicens, quod non propter hoc in
            nobis originale peccatum est, quia ex Adam secundum corpulentam substantiam propagati
            sumus, quia sic etiam in Christo originale peccatum fuisset; sed quia secundum seminalem
            rationem concupiscentialiter ex eis descendimus. Unde patet quod rationes quibus haec
            opinio asseritur, falsum fundamentum habent. Ipsa etiam positio in se falsa est. Quod
            enim illa substantia humani corporis quae in primis parentibus fuit, in tot
            diffunderetur, hoc non potest esse nisi tribus modis: vel per multiplicationem materiae,
            ut quidam dicunt, vel per divisionem, quia continuum in infinitum divisibile est, sicut
            alii ponunt, vel etiam per mixtionem, secundum alios, sicut augmentatur vinum per
            admixtionem aquae. Sed multiplicatio materiae, ita quod nulla superadditio fiat, sicut
            ipsi volunt, non potest esse nisi per modum rarefactionis, ut in praecedenti articulo
            probatum est; unde sequeretur quod filius rarius corpus haberet quam pater, et quod
            tandem generatio naturaliter finiretur; quia non potest esse rarefactio in infinitum,
            nisi metaphorice loquendo, ut in 4 Phys. Commentator dicit. Idem etiam sequeretur, si
            per divisionem illa materia quae in corpore Adae fuit, in tot distributa esset. Corpus
            enim naturale non est divisibile in infinitum, sed solum corpus mathematicum, ut ex 3
            Physic. ex verbis Commentatoris et philosophi habetur. Unde oporteret quod necessario
            deficeret generatio. Et dicitur corpus mathematicum, corpus consideratum secundum
            dimensiones quantitativas tantum, et hoc est corpus in genere quantitatis: hoc enim in
            infinitum dividi potest, quia in ratione quantitatis continuae non est aliquid quod
            divisioni repugnet. Corpus autem naturale dicitur quod consideratur secundum aliquam
            determinatam speciem et virtutem: et hoc non potest dividi in infinitum, quia quaelibet
            species determinatam quantitatem requirit et in plus et in minus: sicut enim dicitur in
            2 de anima, omnium natura constantium positus est terminus et ratio magnitudinis et
            augmenti: et ideo est invenire minimam aquam et minimam carnem, ut dicitur in 1 Phys.,
            quae si dividatur, non erit ulterius aqua et caro. Constat autem quod corpus humanum
            naturale corpus est; unde in infinita dividi non potest, ut in infinitum generatio
            duret. Praeterea, dato quod corpus naturale dividatur in infinitum, sicut mathematicum,
            hoc non posset esse secundum eamdem quantitatem, sed secundum eamdem proportionem. Si
            enim a quocumque corpore finito removeretur quantumcumque parva pars, illa aliquoties
            sumpta, mensurat totum, et etiam excedit; unde oportet semper tali parte sumpta per
            divisionem, totum corpus tandem consumi. Si autem accipiatur aliquid a magnitudine
            semper servata eadem proportione (verbi gratia ut primo a tota magnitudine abscindatur
            tertia pars, et deinde a residuo tertia pars non totius magnitudinis, sed illius
            residui, et sic deinceps) nunquam cessabit divisio in infinitum. Sed tunc oportet quod
            illud quod accipitur in secunda decisione, sit secundum quantitatem minus eo quod
            auferebatur in prima. Primum enim subtractum erat tertia pars totius; secundum autem
            tertia pars partis, et sic deinceps. Unde si hoc modo fiat decisio humidi radicalis, ex
            quo semen secundum eos deciditur, oportet quod in semine ex quo generatur filius, sit
            minus de humido radicali, quod erat de veritate naturae, quam in semine ex quo
            generabatur pater; et ita semen filii non poterit producere generatum in tanta
            quantitate, sicut potuit semen patris; quia omnis virtus naturalis dividitur ad
            divisionem subjecti, ut in minori magnitudine sit minor virtus: et ita sequeretur quod
            filius semper esset minoris quantitatis quam pater; unde homines jam pervenissent ad
            minimam quantitatem, etiamsi primi homines fuissent gigantes: sequeretur etiam quod
            filii semper debiliores parentibus essent; quia quanto aliquid minus habet de eo quod ad
            veritatem naturae suae pertinet, debilius est. Similiter etiam non est possibile quod
            per mixtionem talem talis augmentatio fiat humanae naturae: quia quando aliquid parvum
            alicui maximo admiscetur, non facit mixtionem, ut in 1 de Gener., dicitur; sed solvitur
            species parvi quod magno additur, sicut si gutta vini mille amphoris aquae addatur. Unde
            jam in nobis nihil de veritate humanae naturae mansisset, sed totum evanuisset quod de
            veritate humanae naturae erat, per maximam extranei admixtionem. Alia opinio est, quae
            semen non tantum ex humido radicali esse asserit quod ex parentibus decisum est, sed ex
            hoc simul cum humido nutrimentali, quod fuit superfluum alimenti in patre; et hoc totum
            erit humidum radicale in filio et ad veritatem naturae humanae in ipso pertinens primo
            modo; et sic aliquid de eo quod in nobis est de veritate humanae naturae, fuit etiam de
            veritate naturae ex patre patris, et sic usque ad Adam, per quem modum omnes nos in Adam
            secundum corpulentam materiam fuisse asserunt. Sed quamvis haec opinio evadat quaedam
            inconvenientium quae ad primam consequuntur non tamen omnia evadere potest. Primo quia
            rationes et signa philosophi inducta evidenter ostendunt quod semen nullo modo est
            aliquid ex membris resolutum; unde eisdem rationibus improbatur opinio ponens totum
            semen esse quid resolutum, vel partem ejus. Secundo, quia per modum istum, ut ipsi
            ponunt esset augmentatio veritatis humanae naturae per admixtionem; et sic sequerentur
            inconvenientia quae ad duos modos supra positos sequuntur: esset enim tunc minus de
            veritate humanae naturae in filio quam in patre: quod patet, si alicui vino admisceatur
            aqua et admisceatur iterum parti divisae ab illo vino commixto iterum aqua, ut perveniat
            ad eamdem quantitatem, et sic deinceps; constat enim quod semper minus de vino remanebit
            in secundo quam in primo, et sic tandem vinum annullaretur. Unde patet quod etiam
            sequeretur ad hanc positionem, quod generatio naturaliter deficeret, et quod in nobis
            jam quasi veritas naturae humanae et infectio peccati evanuisset. Tertia opinio est
            philosophi quod semen sit tantum de superfluo alimenti: vult enim quod semen non est
            aliquid resolutum a toto, sed illud quod est habens naturam ut sit conveniens toti: quod
            sic potest contingere. Cum enim omne agens assimilet sibi patiens quantum potest,
            oportet quod cibus per virtutem animae agentem in ipsum assimiletur in naturam corporis,
            quod ab anima est perfectum: et quanto amplius digeritur, tanto magis erit virtutem
            animae participans. Quando igitur venit ad ultimam digestionem, antequam sit in membra
            conversum, quasi perfectam similitudinem totius consecutum est virtute, etsi non actu;
            et ideo in eo est virtus per quam potest formari totum corpus. Quando ergo nutritiva
            pars ex alimento hoc modo assimilato assumpserit in nutrimentum membrorum, illud quo ad
            nutrimentum indigetur, vel ad augmentum; residuum, quod dicitur ultimae digestionis
            superfluum, administrat nutritiva virtuti generativae, et hoc est substantia seminis; ut
            sic semen et sit superfluum, inquantum residuum est ab opere nutritivae, et sit tamen
            necessarium inquantum indiget eo virtus generativa; unde dicit philosophus in 15 de
            animalibus, quod semen est superfluum quo indigetur. Ita hoc semen per virtutem
            generativam ministratum et praeparatum habet naturam ut ex eo generetur totum cum
            admixtione ejus quod ex matre ministratur, quidquid sit illud. Et huic opinioni
            consentio, quae rationabilior ceteris videtur.</p>
          <p xml:id="ta-l2d30q2-d1e212">Ad primum ergo dicendum, quod hunc esse in Adam secundum corpulentam substantiam,
            potest intelligi dupliciter. Aut ita quod corpus istius fuerit in Adam, sicut quaedam
            corpulenta substantia; et hoc modo est impossibile, nec sic Augustinus intelligit: aut
            ita quod corpulenta substantia hujus fuerit in Adam aliquo modo; et hoc verum est, quia
            materia propria ex qua corpus humanum formatum est, fuit in Adam virtute sicut in
            principio effectivo originaliter. Unde secundum hoc patet qualiter differat esse in Adam
            secundum corpulentam substantiam tantum et secundum rationem seminalem. Ad hoc enim quod
            corpus humanum constituatur, oportet duo advenire; scilicet materiam ex qua formatur
            corpus, quae dicitur corpulenta substantia, et virtus formans, quae dicitur ratio
            seminalis; et utraque originata est ab Adam; et ideo illi qui ex coitu viri et mulieris
            generantur, dicuntur fuisse in Adam originaliter secundum seminalem rationem, et
            secundum corpulentam substantiam. Christus autem cujus corpus virtus spiritus sancti
            formavit de materia virginis administrata, dicitur in Adam fuisse secundum corpulentam
            substantiam tantum.</p>
          <p xml:id="ta-l2d30q2-d1e216">Ad secundum dicendum, quod si dictum Damasceni intelligatur universaliter de omni
            generatione, non oportet quod generatum sit de substantia generantis materialiter, sed
            formaliter tantum, non quidem secundum unam formam in numero, sed secundum unam formam
            in specie. Si autem intelligatur specialiter de generatione viventium, sic generatum est
            ex substantia generantis, quia ex alicujus decisione, quod fuit conveniens in
            substantiam generantis transire: sanguis enim aliquo modo dicitur esse de substantia
            generantis, et multo amplius semen, quod est ad ulteriorem digestionem perductum.</p>
          <p xml:id="ta-l2d30q2-d1e219">Ad tertium dicendum, quod si per coitum emitteretur solum illud seminis quod residuum
            est ab opere nutritivae et augmentativae, nunquam sequeretur debilitatio; sed ex
            immoderato coitu aliquando emittitur etiam id quod necessarium erat ad membrorum
            nutrimentum; adeo quod propter immoderantiam coitus, ut in 15 de animalibus dicitur,
            loco seminis aliquis sanguinem emittit; ideo oportet quod debilitas naturae sequatur.
            Nec mirum, cum etiam ex superflua egestione, vel urina, debilitetur corpus sicut ex
            moderata alleviatur.</p>
          <p xml:id="ta-l2d30q2-d1e222">Ad quartum dicendum, quod assimilatio non est propter convenientiam in materia; sed
            propter motum virtutis activae, quo movet in suam similitudinem: et quia aliquando
            corrumpitur motus patris in semine, nascitur filius similis avo et proavo, cujus motus
            manet, ut 18 de animalibus philosophus ostendit; et non propter hoc quod materia
            corporis nati ex avo et proavo traducatur.</p>
          <p xml:id="ta-l2d30q2-d1e225">Et per hoc patet responsio ad quintum, quod similiter procedebat ex hoc quod
            cognationis causa esset magis ex parte materiae quam ex virtute activa; cujus contrarium
            philosophus ostendit in 5 Metaphys. dicens: <quote xml:id="ta-l2d30q2-Qd1e227">magis homo est de genere patris sui
              quam matris, cum a patre formam recipiat et a matre materiam</quote>.</p>
          <p xml:id="ta-l2d30q2-d1e231">Ad sextum dicendum, quod in corpore hominis et in corpore embryonis sunt diversae
            humiditates magis et minus ad perfectam participationem speciei accedentes, sicut
            sanguis, et humiditas in quam ulterius sanguis digestus convertitur, et ulterius caro et
            os. Sciendum est ergo, quod unumquodque resurget in quo magis fuit perfecte participans
            naturam speciei: et si in utroque fuit perfecte naturam speciei participans, resurget in
            eo in quo primo fuit. Secundum hoc ergo dicendum est, quod quidquid fuit in illis
            carnibus quas pater pueri comedit quod jam ultima conversione assimilatum erat membris,
            resurget in eo cujus carnes comestae sunt. Sed quod fuit in illis carnibus de
            humiditatibus et humoribus a perfecta assimilatione distantibus, resurget in puero qui
            ex illo semine generatur; et in utroque illud quod deest, supplebitur ex virtute divina.
            Hoc tamen ad tractatum de resurrectione magis pertinet.</p>
        </div>
        <div xml:id="ta-l2d30q2-Dd1e235">
          <head xml:id="ta-l2d30q2-Hd1e237">Expositio textus</head>
          <p xml:id="ta-l2d30q2-d1e240"><quote xml:id="ta-l2d30q2-Qd1e241">Hoc male senserunt quidam haeretici</quote>. Pelagius ad hoc inducebatur propter
            hoc quod potestatem liberi arbitrii ampliabat nimis, ut nullum peccatum esse in homine
            posset, nisi ex ejus libero arbitrio proveniret; et quod nulla gratia indigebat homo ad
            hoc ut a peccato immunis existeret. <quote xml:id="ta-l2d30q2-Qd1e244">Originale peccatum dicitur fomes
              peccati</quote>. Hic ponuntur octo nomina originalis peccati, quorum differentia sic
            accipi potest. Potest enim hoc peccatum nominari vel per comparationem ad modum quo
            causatur in nobis, vel per comparationem ad subjectum in quo est, vel per comparationem
            ad peccatum actuale in quod inclinat, et quia per originem vitiatam in nos pervenit;
            ideo ex modo quo causatur in nobis, nominatum, dicitur originale peccatum. In peccato
            autem actuali duo considerantur: scilicet defectus seu deformitas peccati, et secundum
            hoc nominatur fomes peccati, quasi fomentum praebens ad peccandum, sicut siccitate
            lignorum fovetur ignis; et iterum delectatio, quae consistit in conversione ad bonum
            commutabile; et sic dicitur concupiscentia quantum ad deordinationem actu existentem in
            partibus animae, subtracto retinaculo justitiae originalis; vel in ordine ad actum
            concupiscentiae, ad quem peccatum originale inclinat; et sic dicitur concupiscibilitas.
            Subjectum autem in quo originale peccatum consistit est homo qui ex duabus naturis
            constat, rationali, et sensitiva. Potest ergo originale peccatum nominari vel per
            comparationem ad rationalem vel per comparationem ad sensitivam. Si primo modo, sic ex
            parte ejus quod est formale in originali peccato, scilicet debitae justitiae carentia,
            dicitur languor naturae; ex parte vero ejus quod est materiale, scilicet inordinatio
            inferiorum virium, dicitur tyrannus, inquantum per inordinationem inferiorum virium
            injuste, et quodammodo tyrannice, ratio in servitutem peccati trahitur. Ex parte autem
            sensitivae, quae est potentia organis affixa, dicitur lex carnis ex eo quod per
            traductionem carnis traducitur; et dicitur lex membrorum, inquantum in membris corruptis
            dominatur, et quodammodo secundum conditionem eorum inclinat in actum, ut scilicet in
            delectabile membris homo inclinetur quod est eis conveniens. <quote xml:id="ta-l2d30q2-Qd1e247">In eo materialiter
              erant</quote>: non ita quod illud quod fuit materia corporis Adae, sit postmodum
            materia omnium hominum: sed quia materia omnium hominum originaliter ab Adam traducta
            est sicut a principio effectivo primo in humana natura: materia enim humani corporis est
            menstruum, vel etiam semen simul, ut quibusdam placet. Quod autem semen et menstruum
            causetur in nobis, hoc non est nisi per virtutem naturalem, quae in nos ex parentibus
            devenit; et ita tota materia corporis humani originem habet ab Adam, non quasi ab eo
            decisa, sed quasi a virtute quae ab ipso descendit praeparata. <quote xml:id="ta-l2d30q2-Qd1e250">Quod etiam ratione
              ostendi potest</quote>. Ista ratio non valet, quia procedit a majori ad minus
            affirmando: magis enim videtur quod in resurrectione, quae tota miraculosa erit, aliquid
            divina virtute fiat vel per multiplicationem, vel etiam alio quocumque modo, quam in
            naturali augmento quod actione naturae completur. <quote xml:id="ta-l2d30q2-Qd1e253">Non inficiamur tamen quin cibi
              et humores in carnem et sanguinem transeant</quote>. Istud videtur inconveniens, quod
            Magister hic ponit: quia vel caro ista ex cibis generata, distincta erat ab illa quae a
            parentibus descendit, et sic non tota quantitas humani corporis salvaretur in carne quae
            ex parentibus descendit: vel commixta illi; et sic oportebat quod ex eis unum quid
            generaretur quod neutrum illorum esset, sed medium inter ea: et sic totum aequaliter ad
            veritatem naturae pertineret, nisi forte poneretur esse mixtio secundum minima salvata,
            ut quidam posuerunt, quod etiam in primum modum rediret.</p>
        </div>
      </div>
    </body>
  </text>
</TEI>