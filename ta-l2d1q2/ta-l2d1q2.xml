<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber II, Distinctio 1, Quaestio 2</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Liber II, Distinctio 1, Quaestio 2</title>
          <date when="2016-03-16">March 16, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-16">March 16, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l2d1q2">
        <head xml:id="ta-l2d1q2-Hd1e89">Quaestio 2</head>

        <div xml:id="ta-l2d1q2-Dd1e92">
          <head xml:id="ta-l2d1q2-Hd1e94">Prooemium</head>
          <p xml:id="ta-l2d1q2-d1e97">Dicto exitu rerum a primo principio, hic prosequitur ordinem earum in ultimum finem; et
            dividitur in partes tres: in prima ostendit finem ultimum creaturarum: in secunda ex
            fine ostendit creaturarum diversitatem, ibi: <quote xml:id="ta-l2d1q2-Qd1e99">et quia non valet ejus beatitudinis
              particeps existere aliquis nisi per intelligentiam (...) fecit Deus rationalem
              creaturam</quote>: in tertia, ex distinctione concludit tractandi ordinem, ibi:
              <quote xml:id="ta-l2d1q2-Qd1e102">ex praemissis apparet, rationalem creaturam in angelicam et humanam fuisse
              distinctam</quote>. Secunda dividitur in tres: in prima ostendit ordinem spiritualis
            naturae in finem; in secunda ordinem corporalis, ibi: <quote xml:id="ta-l2d1q2-Qd1e105">et sicut factus est homo
              propter Deum (...) ita mundus factus est propter hominem</quote>; in tertia ordinem
            conjuncti ex utroque, ibi: <quote xml:id="ta-l2d1q2-Qd1e108">solet etiam quaeri, cum majoris dignitatis esse
              videretur anima si absque corpore permansisset, cur unita sit corpori</quote>. Circa
            primum duo facit: primo ex fine concludit spiritualis naturae institutionem; secundo
            concludit ordinem ipsius in finem, ibi: <quote xml:id="ta-l2d1q2-Qd1e111">ideoque si quaeratur, quare creatus sit
              homo vel Angelus, brevi sermone responderi potest: propter bonitatem ejus</quote>. Et
            circa hoc tria facit: primo assignat finem ex parte agentis; secundo ex parte operis,
            ibi: <quote xml:id="ta-l2d1q2-Qd1e115">et si quaeratur, ad quid creata sit rationalis creatura, respondetur, ad
              laudandum Deum</quote>; tertio conjungit utrumque, ibi: <quote xml:id="ta-l2d1q2-Qd1e118">cum ergo quaeritur
              quare vel ad quid facta sit rationalis creatura, brevissime responderi potest: propter
              Dei bonitatem et suam utilitatem</quote>. Circa hoc duo facit: primo ostendit finem
            corporalis creaturae; secundo excludit quamdam dubitationem, ibi: <quote xml:id="ta-l2d1q2-Qd1e121">de homine
              quoque in Scriptura interdum reperitur quod factus sit propter reparationem angelicae
              ruinae</quote>. Hic quinque quaeruntur: 1 utrum Deo conveniat agere propter finem; 2
            utrum finis omnium sit Dei bonitas; 3 utrum omnia sint propter hominem facta; 4 propter
            quid homo ex anima et corpore constitutus sit; 5 utrum tali corpori anima ejus uniri
            debuerit.</p>
        </div>
        <div xml:id="ta-l2d1q2-Dd1e126" type="articulus">
          <head xml:id="ta-l2d1q2-Hd1e128">Articulus 1</head>
          <head xml:id="ta-l2d1q2-Hd1e131" type="question-title">Utrum Deo competat agere propter finem</head>

          <p xml:id="ta-l2d1q2-d1e134">Ad primum sic proceditur. Videtur quod Deo non competit agere propter finem. Finis enim
            est terminus motus: unde in his quae carent motu, sicut in mathematicis, non est finis
            neque bonum, ut in 3 Metaph. dicitur. Sed Deus non producit res per motum, ut prius
            dictum est. Ergo sibi non competit propter finem agere.</p>
          <p xml:id="ta-l2d1q2-d1e137">Praeterea, finis est perfectio agentis: unde sicut materia appetit formam, ita agens
            finem. Sed Deo non competit ab aliquo perfici, cum sit primum movens, et perfectio
            summa. Ergo non agit propter finem.</p>
          <p xml:id="ta-l2d1q2-d1e140">Praeterea, unicuique agenti propter finem, melius est suum opus esse quam non esse:
            quia per illud finem consequitur, ut patet inducendo in singulis. Sed non melius, immo
            indifferens est Deo utrum creaturae sint vel non sint; quia bonorum nostrorum non eget.
            Ergo non agit propter finem.</p>
          <p xml:id="ta-l2d1q2-d1e144">Praeterea, actio ejus est ultimus finis rerum, quia est sua substantia. Sed finis
            ultimi non est aliquis alius finis. Ergo videtur quod actio ejus non sit propter
            finem.</p>
          <p xml:id="ta-l2d1q2-d1e147">Sed contra, omne agens quod non agit propter finem aliquem, opus ejus est vanum. Sed
            Dei opera non sunt hujusmodi: unde in Psalm. 88, 48, dicitur: <quote xml:id="ta-l2d1q2-Qd1e149">numquid enim vane
              constituisti omnes filios hominum?</quote> Ergo agit propter finem.</p>
          <p xml:id="ta-l2d1q2-d1e153">Praeterea, secundum philosophum, omne agens per intellectum, agit propter finem. Sed
            Deus est hujusmodi, cum sua scientia sit causa rerum. Ergo et cetera.</p>
          <p xml:id="ta-l2d1q2-d1e156">Respondeo dicendum, quod agere aliquid propter finem est dupliciter: vel propter finem
            operis, vel propter finem operantis. Finis operis est hoc ad quod opus ordinatum est ab
            agente, et hoc dicitur ratio operis; finis autem operantis est quem principaliter
            operans intendit: unde finis operis potest esse in alio; sed finis operantis semper est
            in ipso; sicut patet in aedificatore, qui lapides congregat ad componendum eos, quod
            ista compositio, in qua consistit forma domus, est finis operis; sed utilitas quae
            provenit ex hoc operanti, est finis ex parte agentis. Cum autem omne opus divinum in
            finem quemdam ordinatum sit, constat quod ex parte operis Deus propter finem agit. Sed
            quia finis operis semper reducitur in finem operantis, ideo oportet quod etiam ex parte
            operantis, finis actionis ejus consideretur, qui est bonum ipsius in ipso. Sciendum est
            ergo, quod agere hoc modo, est dupliciter: vel propter desiderium finis; vel propter
            amorem finis: desiderium enim est rei non habitae; sed amor est rei quae habetur, ut
            Augustinus dicit; et ideo omni creaturae convenit agere propter desiderium finis, quia
            unicuique creaturae acquiritur bonum ab alio quod ex se non habet; sed Deo competit
            agere propter amorem finis, cujus bonitati nihil addi potest. Ipse enim bonitatem suam
            perfecte amat, et ex hoc vult quod bonitas sua multiplicetur per modum qui possibilis
            est, ex sui scilicet similitudine, ex quo provenit utilitas creaturae, inquantum
            similitudinem divinae bonitatis recipit: et ideo dicitur in littera, quod Deus fecit
            creaturam propter bonitatem suam, considerando finem operantis; et propter utilitatem
            creaturae, considerando finem operis; et propter hoc etiam dicit Augustinus, quod
            inquantum Deus est bonus, sumus: et Dionysius dicit, quod divinus amor non dimisit eum
            sine germine esse.</p>
          <p xml:id="ta-l2d1q2-d1e159">Ad primum ergo dicendum, quod secundum Avicennam, sicut est duplex agens, quoddam quod
            agit per motum, sicut naturale; et quoddam quod agit sine motu, dando esse; ita duplex
            est bonum: quoddam acquisitum per motum, et hoc est tantum in rebus naturalibus; et
            quoddam acquisitum sine motu in recipiendo influentiam agentis sine motu, et tale est
            bonum etiam in rebus immobilibus.</p>
          <p xml:id="ta-l2d1q2-d1e162">Ad secundum dicendum, quod illud quod agit propter desiderium finis, habet finem extra
            se, quo perficitur. Hoc autem non convenit Deo qui agit propter amorem finis, quia
            ipsemet est sibi finis a se habitus et amatus: et ideo dicimus, quod divina voluntas non
            est perfecta quodam alio, sed seipsa, quia ipsa voluntas est bonitas.</p>
          <p xml:id="ta-l2d1q2-d1e166">Ad tertium dicendum, quod omne id quod agit propter desiderium finis, per actionem suam
            ordinatur ad consecutionem desiderati. Unde oportet quod apud eum differat an sit vel
            non sit suum opus. Non autem apud eum qui agit propter finis amorem, quia non agit ad
            acquirendum aliquod bonum.</p>
          <p xml:id="ta-l2d1q2-d1e169">Ad quartum dicendum, quod actio divina est essentia ejus; et ex hac parte non quaeritur
            finis ejus, sed ex parte illa qua effectum creaturae communicat.</p>
        </div>
        <div xml:id="ta-l2d1q2-Dd1e173" type="articulus">
          <head xml:id="ta-l2d1q2-Hd1e175">Articulus 2</head>

          <head xml:id="ta-l2d1q2-Hd1e178" type="question-title">Utrum creaturae sint propter bonitatem Dei</head>

          <p xml:id="ta-l2d1q2-d1e181">Ad secundum sic proceditur. Videtur quod creaturae non sint propter Dei bonitatem.
            Sicut enim in 1 Cael. et Mund. dicitur, nihil movetur naturaliter propter illud quod
            consequi non potest. Sed nulla res potest consequi divinam bonitatem: quia ipsa non
            recipitur ut perfectio alicujus creaturae, vel forma. Ergo res non sunt ordinatae
            naturaliter in ipsam.</p>
          <p xml:id="ta-l2d1q2-d1e184">Praeterea, ut in 2 Cael. et Mund. dicitur, omnis res est propter suam operationem, et
            res sempiterna vel incorporalis, est propter sempiternalitatem sui esse. Sed esse rei et
            operatio non est extra ipsam. Ergo videtur quod non sint propter Dei bonitatem, quae est
            a rebus separata et impermixta.</p>
          <p xml:id="ta-l2d1q2-d1e187">Praeterea, omnis res producitur ab agente propinquius fini, quantumcumque potest. Sed
            quanto aliquid est melius et diuturnius, magis ad divinam bonitatem accedit. Ergo Deus
            fecit unumquodque quantumcumque melius potuit, et ab aeterno, si facere potuit: quae cum
            falsa sint, videtur quod bonitas Dei creaturarum finis non sit.</p>
          <p xml:id="ta-l2d1q2-d1e191">Praeterea, divina bonitas est sua beatitudo. Sed beatitudinis ejus non est capax nisi
            intellectualis creatura, ut in littera dicitur. Ergo non omnis creaturae finis est
            divina bonitas.</p>
          <p xml:id="ta-l2d1q2-d1e194">Sed contra, hoc propter quod res fit, est finis ejus. Sed, sicut dicitur Proverb. 16,
            4, <quote xml:id="ta-l2d1q2-Qd1e196">universa propter semetipsum operatus est dominus</quote>. Ergo videtur quod
            ipse sit finis omnium.</p>
          <p xml:id="ta-l2d1q2-d1e200">Praeterea, bonum habet rationem finis, ut in 3 Metaph. dicitur. Ergo et summum bonum
            habet in Deo rationem finis ultimi. Sed divina bonitas est summa bonitas. Ergo ipsa est
            ultimus rerum finis.</p>
          <p xml:id="ta-l2d1q2-d1e203">Respondeo dicendum, quod finis et agens proportionantur ad invicem, sicut materia et
            forma. Unde secundum differentiam agentis est differentia finis. Est autem duplex agens.
            Quoddam quod suscipienti suum effectum est proportionatum; unde formam ejusdem speciei
            vel rationis in effectum inducit, sicut in omnibus agentibus univocis, ut ignis generat
            ignem, et domus quae est in anima artificis, causat domum quae est in materia. Quoddam
            vero agens non est proportionatum recipienti suum effectum. Unde effectus non
            consequitur speciem agentis, sed aliquam similitudinem ejus quantum potest, sicut est in
            omnibus agentibus aequivoce, ut sol calefacere dicitur. Ita etiam est duplex finis.
            Quidam proportionatus ei quod est ad finem; et talis finis acquiritur ut perfectio in eo
            quod ad finem est, sicut sanitas per operationem medicinae. Est etiam quidam finis
            improportionabiliter excedens illud quod est ad finem: et hic non acquiritur ut
            perfectio inhaerens ei quod est ad finem, sed aliqua similitudo ejus; et talis finis est
            divina bonitas in infinitum creaturas excedens; et ideo non acquiritur in creatura
            secundum se, ita ut sit forma ejus; sed aliqua similitudo ejus quae est in
            participatione alicujus bonitatis; et ideo omnis appetitus naturae vel voluntatis tendit
            in assimilationem divinae bonitatis, et in ipsammet tenderet, si esset possibilis haberi
            ut perfectio essentialis, quae est forma rei. Sed tamen ipsamet divina bonitas potest
            acquiri a creatura rationali ut perfectio quae est objectum operationis, inquantum
            rationalis creatura possibilis est ad videndum et amandum Deum. Et ideo singulari modo
            Deus est finis in quem tendit creatura rationalis praeter modum communem quo tendit in
            ipsum omnis creatura, inquantum scilicet omnis creatura desiderat aliquod bonum, quod
            est similitudo quaedam divinae bonitatis. Et ex hoc patet quod in omni bono summum bonum
            desideratur.</p>
          <p xml:id="ta-l2d1q2-d1e206">Ad primum ergo dicendum, quod quamvis res non acquirat divinam bonitatem, tamen
            acquirit aliquam similitudinem ejus; et ex hoc dicitur finis.</p>
          <p xml:id="ta-l2d1q2-d1e209">Ad secundum dicendum, quod ipsa operatio est ultima perfectio in qua res existit:
            habitus enim et potentia imperfectionem dicunt: et ideo idem est rei esse propter suam
            operationem et propter divinam bonitatem, ad quam maxime accedit secundum quod maxime
            est in actu perfecto. Similiter etiam ipsa sempiternitas essendi est quaedam assimilatio
            divinae bonitatis; et propter hoc perpetuitas specierum vocatur a philosophis divinum
            esse.</p>
          <p xml:id="ta-l2d1q2-d1e213">Ad tertium dicendum, quod finis non est causa rei, nisi secundum quod est in voluntate
            agentis; et ideo ipsa bonitas divina secundum modum et ordinem quo est ab eo volita est
            finis rerum. Et ideo tunc unaquaeque res maxime ad suum finem accedit, quando imitatur
            divinam voluntatem, secundum quod de ipsa re dispositum est a Deo.</p>
          <p xml:id="ta-l2d1q2-d1e216">Ad quartum dicendum, quod cum bonitas Dei sit finis rerum, ad ipsam res diversimode se
            habent. Ipse enim Deus habet eam perfecte secundum suum esse; unde summe bonus est; et
            etiam secundum suam operationem, qua perfecte eam cognoscit et amat: unde beatus est,
            quia beatitudo est operatio perfecta, secundum philosophum. Creatura autem
            intellectualis non attingit ad eam secundum suum esse ut ipsa sit summum bonum, sed
            secundum operationem intelligendo et amando eam; unde particeps est beatitudinis et non
            tantum bonitatis divinae. Sed creatura irrationalis accedit ad eam secundum aliquam
            assimilationem, quamvis non pertingat neque secundum operationem neque secundum esse;
            unde est particeps bonitatis, sed non beatitudinis.</p>
        </div>
        <div xml:id="ta-l2d1q2-Dd1e220" type="articulus">
          <head xml:id="ta-l2d1q2-Hd1e222">Articulus 3</head>

          <head xml:id="ta-l2d1q2-Hd1e225" type="question-title">Utrum omnia sint facta propter hominem</head>

          <p xml:id="ta-l2d1q2-d1e228">Ad tertium sic proceditur. Videtur quod non omnia sint facta propter hominem. Finis
            enim est intentus ab agente. Sed humana natura non potest esse intenta a Deo: quia
            nullius intentio est ad hoc quod est vilius se. Ergo videtur quod Deus non fecit omnia
            propter hominem.</p>
          <p xml:id="ta-l2d1q2-d1e231">Praeterea, sicut universale agens non est nisi primum agens, ita universalis finis non
            videtur esse nisi finis ultimus. Sed homo non est finis ultimus creaturae, sed divina
            bonitas, ut dictum est. Ergo non est finis omnium creaturarum.</p>
          <p xml:id="ta-l2d1q2-d1e234">Praeterea, non est sapientis artificis facere multa magna instrumenta propter aliquod
            parvum. Sed humana natura est quasi quoddam minimum in universo. Ergo videtur ridiculum
            quod totum universum propter hominem factum sit.</p>
          <p xml:id="ta-l2d1q2-d1e238">Praeterea, illud quod non juvat ad id propter quod fit, est superfluum et inane. Sed
            multa sunt in universo quae sunt homini nociva, ut serpentes, spinae et hujusmodi: multa
            sunt etiam ex quibus nullum juvamentum habet, sicut aliqui pisces in profundo maris
            existentes. Ergo cum nihil sit vanum in operibus Dei, videtur quod non omnia propter
            hominem facta sint.</p>
          <p xml:id="ta-l2d1q2-d1e241">Sed contra est quod dicitur in 2 Phys., quod sumus et nos quodammodo finis omnium.</p>
          <p xml:id="ta-l2d1q2-d1e244">Praeterea, ordo universi est finis totius creaturae. Sed in homine est quaedam
            similitudo ordinis universi; unde et minor mundus dicitur: quia omnes naturae quasi in
            homine confluunt. Ergo videtur quod ipse sit quodammodo finis omnium.</p>
          <p xml:id="ta-l2d1q2-d1e247">Respondeo dicendum, quod finis alicujus rei dicitur dupliciter: vel in quem tendit
            naturaliter, vel ex eo quod ad ipsum sicut ad finem ordinari dicitur, ut utilitatem
            aliquam consequatur secundum intentionem et ordinem agentis. Utroque autem modo homo
            finis creaturarum dicitur: et primus quidem ex parte operis, sed secundus ex parte
            agentis. Differenter tamen homo dicitur finis, et divina bonitas: quia ex parte agentis
            divina bonitas est finis rerum, sicut ultimum intentum ab agente: sed natura humana non
            est intenta a Deo quasi movens voluntatem ejus, sed sicut ad cujus utilitatem est
            ordinatus effectus ejus. Ipse enim duplicem ordinem in universo instituit; principalem
            scilicet, et secundarium. Principalis est secundum quod res ordinantur in ipsum; et
            secundarius est secundum quod una juvat aliam in perveniendo ad similitudinem divinam;
            unde dicitur in 12 Metaph., quod ordo partium universi ad invicem est propter illum
            ordinem qui est in bonum ultimum, et sic dicitur esse propter aliud omne illud ex quo
            provenit ei utilitas. Sed hoc contingit dupliciter; aut ita quod illud ex quo provenit
            alicui utilitas, non habeat participationem divinae bonitatis nisi secundum ordinem ejus
            ad hoc cui est utile, sicut sunt partes ad totum, et accidentia ad subjectum, quae non
            habent esse absolutum, sed solum in altero: et talia non essent nec fierent, nisi aliud
            esset, cui ex eis provenit utilitas. Sed quaedam sunt quae habent participationem
            divinae bonitatis absolutam, ex qua provenit aliqua utilitas alicui rei: et talia essent
            etiam si illud cui provenit ex eis utilitas non foret: et per hunc modum dicitur, quod
            Angeli et omnes creaturae propter hominem a Deo factae sunt; et sic etiam homo factus
            est propter reparationem ruinae angelicae: quia haec utilitas consecuta est et a Deo
            praevisa et ordinata. Similiter ex parte operis ipsae creaturae tendunt in divinam
            bonitatem sicut in illud cui per se assimilari intendunt. Sed quia optimo assimilatur
            aliquid per hoc quod simile fit meliori se, ideo omnis creatura corporalis tendit in
            assimilationem creaturae intellectualis quantum potest, quae altiori modo divinam
            bonitatem consequitur, et propter hoc etiam forma humana, scilicet anima rationalis,
            dicitur esse finis ultimus intentus a natura inferiori, ut in 2 de anima dicitur.</p>
          <p xml:id="ta-l2d1q2-d1e250">Ad primum ergo dicendum, quod homo non hoc modo dicitur esse finis sicut intentum ab
            agente: quia haec est ratio finis ultimi et principalis: sed sicut ad quod ordinatum est
            opus agentis aliquo modo, ut dictum est.</p>
          <p xml:id="ta-l2d1q2-d1e253">Ad secundum dicendum, quod homo non est finis omnis creaturae sicut ultimo intentum ab
            omni creatura, sed sicut illud cui provenit utilitas ex omni creatura: et hoc contingit
            propter communicationem ejus cum omni creatura, ut dicit Gregorius, ubi supra.</p>
          <p xml:id="ta-l2d1q2-d1e257">Ad tertium dicendum, quod omnis creatura corporalis, quantumcumque sit magna
            quantitate, est tamen inferior homine ratione intellectus. Unde non est inconveniens, si
            omnis creatura talis etiam in assimilationem ejus tendit, inquantum per hoc summae
            bonitati assimilatur. Sed Angeli sunt nobiliores homine secundum conditionem naturae;
            unde non sunt propter hominem praedicto modo, sed solum sicut ex quibus provenit homini
            utilitas; sicut si diceretur regem esse constitutum propter aliquem rusticum, cui
            provenit utilitas pacis propter leges regis.</p>
          <p xml:id="ta-l2d1q2-d1e260">Ad quartum dicendum, quod hujusmodi non fuerunt a principio homini nociva; sed postea
            per peccatum nociva sibi facta sunt; ex quibus tamen aliqua utilitas sibi provenit, dum
            per hoc humilior fit, et in talibus etiam visibilibus gloriam et sapientiam Dei
            considerat. Et sic etiam in utilitatem cedunt ea quae in usum operis ejus non veniunt,
            dum de eis aliquam cognitionem habet vel in universali vel in particulari. Tamen
            auctoritas philosophi in 5 Physic., in contrarium inducta, intelligitur de rebus
            artificialibus.</p>
        </div>
        <div xml:id="ta-l2d1q2-Dd1e265" type="articulus">
          <head xml:id="ta-l2d1q2-Hd1e267">Articulus 4</head>

          <head xml:id="ta-l2d1q2-Hd1e270" type="question-title">Utrum anima rationalis debeat uniri corpori</head>

          <p xml:id="ta-l2d1q2-d1e273">Ad quartum sic proceditur. Videtur quod anima rationalis corpori uniri non debuit. Ea
            enim quae sunt ad finem, determinantur secundum rationem finis. Sed anima rationalis est
            propter divinam beatitudinem et bonitatem. Ergo cum per corpus impediatur a
            participatione divinae beatitudinis, quia per operationes corporales impeditur anima a
            contemplatione spiritualium, videtur quod corpori uniri non debuit.</p>
          <p xml:id="ta-l2d1q2-d1e276">Praeterea, illud quod habet per se esse subsistens, non unitur alteri nisi
            accidentaliter; quia quod advenit post esse completum, est accidens. Sed anima est
            quiddam in esse suo subsistens; alias post corpus remanere non posset. Ergo non est
            unibilis, ut ex ea et corpore fiat unum essentialiter.</p>
          <p xml:id="ta-l2d1q2-d1e279">Praeterea, ea quae maxime distant, non uniuntur nisi minima conjunctione. Sed anima et
            corpus maxime distant, ut in littera dicitur. Ergo cum conjunctio formae ad materiam sit
            secundum maximam unionem, videtur quod anima non sit corpori unibilis, sicut forma
            materiae.</p>
          <p xml:id="ta-l2d1q2-d1e283">Praeterea, potentiae animae fluunt ab essentia ejus. Sed principiatum non potest esse
            simplicius principio a quo fluit. Cum ergo quaedam potentia animae nullius corporis
            actus sit, ut intellectus et voluntas; videtur quod nec essentia animae rationalis.</p>
          <p xml:id="ta-l2d1q2-d1e286">Sed contra, divinae bonitatis est omnes gradus creaturarum universi complere. Sed
            quaedam creaturae sunt pure corporales, quaedam pure intellectuales. Ergo ad
            completionem universi oportet esse creaturam ex corporali et intellectuali natura
            compositam.</p>
          <p xml:id="ta-l2d1q2-d1e289">Praeterea, intellectus possibilis, secundum philosophum, est sicut tabula in qua nihil
            est scriptum. Sed non potest perfici ut scribatur aliquid in eo nisi per species in
            sensibus receptas. Ergo oportet quod uniatur corpori organico sensibili.</p>
          <p xml:id="ta-l2d1q2-d1e292">Respondeo dicendum, quod causa finalis ipsius conjunctionis animae et corporis
            assignatur in littera a Magistro sufficienter. Finis enim potest sumi vel ex parte
            agentis, vel ex parte ipsius operis. Ex parte agentis, scilicet Dei, finis est bonitas
            ejus, secundum quod cadit in voluntate ipsius volentis bonitatem suam in res diffundere:
            et haec est prima ratio quam Magister assignat. Ex parte autem operis, finis intentus
            est pertingere in assimilationem divinae beatitudinis. Hoc autem est secundum esse ejus,
            prout ipsa conjunctio animae et corporis est quaedam similitudo divinae beatitudinis,
            qua conjungitur spiritus Deo: et haec est secunda ratio quam assignat. Et etiam secundum
            operationem, prout scilicet anima per operationes quas in corpore exercet, ad divinam
            beatitudinem accedit merendo: et haec est tertia ratio.</p>
          <p xml:id="ta-l2d1q2-d1e295">Ad primum ergo dicendum, quod si anima non esset corpori unibilis, tunc esset alterius
            naturae; unde secundum hanc naturam quam habet, non potest melius ad divinam bonitatem
            accedere quam per hoc quod unitur corpori.</p>
          <p xml:id="ta-l2d1q2-d1e298">Ad secundum dicendum, quod quidquid advenit rei subsistenti ita quod ex ipsius adventu
            novum esse constituatur, oportet accidentaliter advenire, quia unius rei non potest esse
            nisi unum esse essentiale; unde aliud esse superveniens erit accidentale. Sed corpus
            adveniens animae trahitur in consortium illius esse a quo anima subsistere potest,
            quamvis aliae formae non possunt subsistere in illo esse, sicut potest anima.</p>
          <p xml:id="ta-l2d1q2-d1e302">Ad tertium dicendum, quod propter hanc objectionem Plato posuit, ut Gregorius Nyssenus
            narrat, quod anima est in corpore sicut motor in mobili, ut nauta in navi, et non sicut
            forma in materia; unde dicebat, quod homo non est aliquid ex anima et corpore, sed quod
            homo est anima utens corpore; et propter hoc etiam quidam quaesierunt quaedam media
            inter animam et corpus, ut spiritum corporalem, animam vegetabilem et sensibilem, et
            lucem, quibus mediantibus anima rationalis corpori uniretur; quae omnia absurda sunt
            secundum philosophiam, et improbata a philosopho in 8 Metaph. Et ideo dicimus quod
            essentia animae rationalis immediate unitur corpori sicut forma materiae, et figura
            cerae, ut in 2 de anima dicitur. Sciendum ergo, quod convenientia potest attendi
            dupliciter: aut secundum proprietates naturae; et sic anima et corpus multum distant:
            aut secundum proportionem potentiae ad actum; et sic anima et corpus maxime conveniunt.
            Et ista convenientia exigitur ad hoc ut aliquid uniatur alteri immediate ut forma; alias
            nec accidens subjecto nec aliqua forma materiae uniretur; cum accidens et subjectum
            etiam sint in diversis generibus, et materia sit potentia, et forma sit actus.</p>
          <p xml:id="ta-l2d1q2-d1e305">Ad quartum dicendum, quod in formis est quidam gradus nobilitatis; et quanto aliqua
            forma est nobilior, tanto plus materiae praedominatur; unde forma terrae est magis
            materialis quam forma aeris vel ignis. Inter autem omnes formas anima rationalis
            nobilior est, unde maxime praedominatur materiae. Omne autem quod unitur alteri ut
            vincens et dominans super illud habet effectum non solum secundum conjunctionem sui ad
            alterum, sed etiam per se absolute, inquantum non dependet ad illud cui unitur; sicut
            patet in igne candelae, cujus lumen extenditur ultra ascensionem vaporis, et
            calefactionem. Unde quaedam vires ab anima provenire possunt quae sunt corporis actus,
            et quaedam sunt ab organis corporalibus absolutae; quamvis enim essentia animae corpori
            uniatur ut forma, non tamen sicut forma materialis non habens esse absolute in quo
            subsistere possit.</p>
        </div>
        <div xml:id="ta-l2d1q2-Dd1e309" type="articulus">
          <head xml:id="ta-l2d1q2-Hd1e311">Articulus 5</head>

          <head xml:id="ta-l2d1q2-Hd1e314" type="question-title">Utrum anima humana tali corpori debuerit uniri</head>

          <p xml:id="ta-l2d1q2-d1e317">Ad quintum sic proceditur. Videtur quod tali corpori uniri non debuit. Cum enim forma
            proportionetur materiae, nobilissimae formae debetur nobilissimum corpus. Ergo videtur
            quod corpori caelesti debeat uniri anima, quae est nobilissima formarum.</p>
          <p xml:id="ta-l2d1q2-d1e320">Praeterea, simplici formae magis proportionatur corpus simplex quam compositum. Sed
            anima est simplicissima formarum. Ergo non debet uniri composito, sed simplici.</p>
          <p xml:id="ta-l2d1q2-d1e323">Praeterea, corpus organicum est magis difforme quam corpus homogeneum. Sed anima est
            simplicissimus motor. Ergo corpus cui unitur sicut mobili, debet esse homogeneum et non
            organicum.</p>
          <p xml:id="ta-l2d1q2-d1e327">Praeterea, quanto corpus est subtilius, tanto magis accedit ad nobilitatem formae et
            continentis. Sed ignis est subtilissimum corpus; unde in 2 de generatione dicitur, quod
            habet plus de specie. Ergo videtur quod ad minus secundum praedominium ignis debeat esse
            in corpore animato; cujus contrarium ostendit motus gravis quem habet; unumquodque enim
            movetur motu praedominantis in ipso, ut in 1 de caelo et mundo dicitur.</p>
          <p xml:id="ta-l2d1q2-d1e330">Sed contra est quod dicitur Genes. 2, 7: <quote xml:id="ta-l2d1q2-Qd1e332" source="http://scta.info/resource/gen2_7">formavit Deus hominem de limo
              terrae</quote>. Et hoc etiam ad sensum videmus.</p>
          <p xml:id="ta-l2d1q2-d1e336">Respondeo dicendum, quod oportuit talem formam, scilicet animam rationalem, corpori
            bene complexionato uniri: cujus rationem assignat Avicenna dicens, quod oportet ordinem
            perfectibilium esse secundum ordinem perfectionum. Inter omnes autem perfectiones illa
            est nobilissima quae movet caelum, cui inter omnes alias perfectiones maxime anima
            rationalis assimilatur: et ideo corpus oportet quod sit simillimum caelo. De nobilitate
            autem corporis caelestis est, quod non habet contrarium; unde quanto plus corpus
            separatur a contrarietate, similius caelo efficitur. Hoc autem non potest esse in
            generabilibus et corruptibilibus hoc modo quod a contrariis omnimode absolvantur,
            scilicet calido et frigido, per hoc quod conveniunt ad medium, quia medium neutrum
            extremorum est actu; et ideo illud corpus quod venit ad maximam aequalitatem mixtionis,
            est simillimum caelo; et tale corpus debet esse corpus humanum; et inde est quod dicitur
            2 de anima quod homo habet meliorem tactum ceteris animalibus; et quanto est melioris
            tactus, tanto est melioris intellectus, quia subtilitas tactus sequitur aequalitatem
            complexionis. Instrumentum enim tactus debet esse in potentia respectu suorum
            sensibilium sicut medium et non privatio, sicut pupilla est potentia album et nigrum, ut
            in eodem libro dicitur.</p>
          <p xml:id="ta-l2d1q2-d1e339">Ad primum ergo dicendum, quod corpus caeleste est nobilius quam corpus humanum, et
            perfectio sua est nobilior quam anima humana. Sed, sicut dicit Commentator, in Lib. 1 de
            substantia orbis, corpus caeleste non est generabile neque corruptibile sicut corpus
            humanum; et ideo non indiget perfectione terminante ipsum sensificando et vegetando, sed
            qua moveat ipsum in loco: et quaecumque sit virtus illa, sive Deus sive Angelus, est
            superior in natura quam anima humana, quae est motor corporis humani; et corporeitas
            caeli quam corporeitas corporis humani.</p>
          <p xml:id="ta-l2d1q2-d1e342">Ad secundum dicendum, quod corpora simplicia maxime removentur a similitudine caeli,
            inquantum in eorum natura est habere contrarium cum intentione, et ideo corpori tali
            anima rationalis uniri non debuit.</p>
          <p xml:id="ta-l2d1q2-d1e345">Ad tertium dicendum, quod anima rationalis quamvis sit simplex in essentia, tamen est
            multiplex in potentiis et operationibus: et ideo oportet quod corpus suum multa habeat
            organa ad diversas operationes apta; et propter hoc natura dedit homini manus, quibus
            plurimas operationes facere potest; et propter hoc etiam quanto anima est minus nobilis,
            requirit minorem diversitatem in organis, sicut patet in plantis et in animalibus
            annulosis.</p>
          <p xml:id="ta-l2d1q2-d1e349">Ad quartum dicendum, quod elementa quanto plus habent de specie et de qualitatibus
            activis, tanto plus habent de virtute agendi: unde non posset fieri adaequatio, nisi de
            elemento magis materiali esset plus secundum quantitatem vel materiam. Ideo oportet
            corpus humanum secundum quantitatem habere plus de terrestri, quamvis non secundum
            qualitatem, quia in corpore vivo dominatur calidum: unde in libris de anima dicitur,
            quod nihil est sensitivum sine calore, et quod calor ignis est instrumentum animae. Et
            quia gravitas et levitas, quae sunt principia motus localis, consequuntur quantitatem
            materiae, ideo motus gravis apparet in corpore humano.</p>
        </div>
        <div xml:id="ta-l2d1q2-Dd1e353">
          <head xml:id="ta-l2d1q2-Hd1e355">Expositio textus</head>
          <p xml:id="ta-l2d1q2-d1e358"><quote xml:id="ta-l2d1q2-Qd1e359">Plato namque tria initia existimavit</quote>. Sciendum, quod in hoc Plato
            erravit, quia posuit formas exemplares per se subsistentes extra intellectum divinum, et
            neque ipsas neque materiam a Deo esse habere. <quote xml:id="ta-l2d1q2-Qd1e362">Aristoteles vero duo principia
              dixit</quote>. Videtur imperfecte tangere positionem ejus: quia ipse ponit tria
            principia, in 1 Phys., materiam, formam, et privationem. Praeterea, ipse ponit non solum
            causam effectivam exemplarem, quae intelligitur per principium operatorium, sed etiam
            causam finalem. Praeterea, secundum ipsum, forma et agens et finis incidunt in idem, ut
            in 2 Phys. dicit; et ita videtur tantum duo principia posuisse. Ad quod dicendum, quod
            Aristoteles non erravit in ponendo plura principia: quia posuit esse omnium tantum a
            primo principio dependere; et ita relinquitur unum esse primum principium. Erravit autem
            in positione aeternitatis mundi. Ad primum ergo dicendum, quod privatio ab eo non
            ponitur per se principium, sed per accidens; nec in esse rei, sed in fieri tantum. Ad
            aliud dicendum, quod secundum ipsum, primum principium agens et ultimus finis reducuntur
            in idem numero, ut patet in 12 Metaph.: ubi ponit quod primum principium movens movet ut
            desideratum ab omnibus. Forma autem quae est pars rei non ponitur ab eo in idem numero
            incidere cum agente, sed in idem specie vel similitudine: ex quo sequitur quod sit unum
            principium primum extra rem, quod est agens et exemplar et finis; et duo quae sunt
            partes rei, scilicet forma et materia, quae ab illo primo principio producuntur.
              <quote xml:id="ta-l2d1q2-Qd1e365">Intelligendo amaret</quote>. Hic ponit quatuor, quae se secundum ordinem
            habent. Intellectus enim secundum apprehensionem boni gignit amorem, amor autem unit
            amato, et quodammodo illud suum esse facit possidendo. Et ex hac conjunctione sequitur
            delectatio quae perficit rationem fruitionis. Cetera ex praedictis manifesta sunt.</p>
        </div>
      </div>
    </body>
  </text>
</TEI>