<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum IV, Distinctio 49, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Librum IV, Distinctio 49, Quaestio 1</title>
          <date when="2016-03-19">March 19, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-19">March 19, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="G" n="ghent567">Ghent, Belgium, Ghent University Library, 567</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#G" n="698a"/>
      </div>
    </front>
    <body>
      <div xml:id="ta-l4d49q1">
        <head xml:id="ta-l4d49q1-Hd1e97">Librum IV, Distinctio 49, Quaestio 1</head>

        <div xml:id="ta-l4d49q1-Dd1e100">
          <head xml:id="ta-l4d49q1-Hd1e102">Prooemium</head>
          <p xml:id="ta-l4d49q1-d1e105">Postquam determinavit Magister de his quae pertinent ad judicium generale, in parte hac
            incipit determinare de praemiis et poenis quae judicium generale sequuntur; et dividitur
            in partes duas: in prima determinat de praemiis bonorum; in secunda de poenis malorum,
            50 dist., ibi: <quote xml:id="ta-l4d49q1-Qd1e107">hic oritur quaestio</quote> et cetera. Prima autem pars dividitur
            in partes tres: in prima enim describit qualis erit beatitudo sanctorum, quae eis in
            praemium post generale judicium dabitur; in secunda ostendit quomodo ad eam consequendam
            omnis humanus appetitus tendat, ibi: <quote xml:id="ta-l4d49q1-Qd1e110">solet etiam quaeri de beatitudine, utrum
              omnes eam velint</quote>. In tertia qualiter eam habentes, diversimode ipsam
            participant, ibi: <quote xml:id="ta-l4d49q1-Qd1e113">solet etiam quaeri, utrum aliquid de Deo cognoscat aliquis
              magis meritus, ut Petrus, quod non cognoscat aliquis minus meritus, ut Linus</quote>.
            Circa hoc tria facit: primo ostendit diversitatem quae in beatitudine sanctorum accidit
            ex parte cognitionis; secundo ex parte gaudii, vel delectationis, ibi: <quote xml:id="ta-l4d49q1-Qd1e116">solet
              etiam quaeri, an in gaudio dispares sint</quote>. Tertio inquirit de augmento
            beatitudinis, quod accidet ex resumptione corporis, ibi: <quote xml:id="ta-l4d49q1-Qd1e119">post hoc quaeri solet,
              si beatitudo sanctorum major sit futura post judicium quam interim</quote>. Hic
            quaeruntur quinque. Primo de beatitudine. Secundo de visione Dei, in qua principaliter
            beatitudo consistit. Tertio de delectatione, quae formaliter beatitudinem complet.
            Quarto de dotibus quae in beatitudine continentur. Quinto de aureolis, quibus beatitudo
            perficitur et decoratur. Circa primum quaeruntur quatuor: 1 in quo sit quaerenda
            beatitudo; 2 quid sit; 3 utrum omnes eam appetant; 4 utrum ab omnibus aequaliter
            participetur.</p>

        </div>
        <div xml:id="ta-l4d49q1-Dd1e124" type="articulus">
          <head xml:id="ta-l4d49q1-Hd1e126">Articulus 1</head>

          <head xml:id="ta-l4d49q1-Hd1e129" type="questionTitle">Utrum beatitudo in bonis corporis consistat</head>

          <div xml:id="ta-l4d49q1-Dd1e132">
            <head xml:id="ta-l4d49q1-Hd1e134">Quaestiuncula 1</head>
            <p xml:id="ta-l4d49q1-d1e137">Ad primum sic proceditur. Videtur quod beatitudo in bonis corporis consistat. Quia
              quod a pluribus dicitur, impossibile est falsum esse totaliter, ut Commentator dicit
              in Libr. de anima; et philosophus dicit in 7 Ethicor., quod <quote xml:id="ta-l4d49q1-Qd1e139">opinio non
                perditur, quam populi multi famant</quote>. Sed major hominum multitudo inclinatur
              ad quaerendum corporales delectationes et corporalia bona quasi finem. Ergo finis
              humanae vitae in corporalibus bonis consistit. Finem autem humanae vitae dicimus
              beatitudinem. Ergo beatitudo in bonis corporis quaerenda est.</p>
            <p xml:id="ta-l4d49q1-d1e143">Praeterea, quanto aliquis finis est magis ultimus in consecutione, tanto prior est in
              intentione et appetitu. Sed homo prius appetit corporale bonum quam spirituale, cum ex
              amore corporalium rerum in amorem invisibilium manuducamur, ut Gregorius dicit. Ergo
              bonum corporale est ultimus finis noster. Talis autem finis est beatitudo. Ergo in
              bonis corporalibus beatitudo est quaerenda.</p>
            <p xml:id="ta-l4d49q1-d1e146">Praeterea, quanto aliquod bonum est communius, tanto divinius, ut patet in 1 Ethic.
              Sed bonum corporale communius est quam spirituale: quia corporale ad plantas et
              animalia bruta se extendit, non autem spirituale. Ergo corporale bonum spirituali
              praeminet; et ita in corporalibus bonis magis est beatitudo quaerenda.</p>
            <p xml:id="ta-l4d49q1-d1e149">Praeterea, beatitudo ab omnibus ponitur finis virtutis. Sed virtus habet finem suum
              non solum in bonis spiritualibus, sed etiam in corporalibus: per virtutem enim
              temperantiae et alias virtutes homo conservatur a nocivis etiam secundum corpus. Ergo
              beatitudo non solum in spiritualibus, sed etiam in corporalibus bonis est
              quaerenda.</p>
            <p xml:id="ta-l4d49q1-d1e153">Praeterea, secundum philosophum in 2 Phys., felicitas et fortuna circa idem esse
              videntur. Sed bona fortunae sunt corporalia. Ergo bona in quibus consistit beatitudo
              et felicitas, sunt corporalia.</p>
            <p xml:id="ta-l4d49q1-d1e156">Praeterea homo ex anima et corpore constituitur. Ergo bonum hominis debet esse
              commune animae et corpori. Sed bonum spirituale non potest esse commune corpori; bonum
              autem corporale potest esse commune animae, inquantum anima de corporalibus
              delectatur. Ergo beatitudo, quae est bonum hominis, magis consistit in corporalibus
              quam in spiritualibus bonis.</p>
            <p xml:id="ta-l4d49q1-d1e159">Sed contra, illud quod convenit homini secundum corpus, potest esse commune sibi et
              aliis animalibus. Sed beatitudo aliis animalibus non potest competere. Ergo beatitudo
              non est quaerenda in bonis corporis.</p>
            <p xml:id="ta-l4d49q1-d1e162">Praeterea, beatitudo est summum bonum hominis. Ergo in praecipuis hominis bonis est
              quaerenda. Sed bona animae sunt nobiliora bonis corporis, sicut et anima corpore
              nobilior. Ergo beatitudo est quaerenda in bonis animae.</p>
            <p xml:id="ta-l4d49q1-d1e165">Praeterea, illud quod est ultima mensura, non est aliquo modo mensuratum. Ergo illud
              quod non potest esse bonum nisi prout est mensuratum, non potest esse mensura ultima
              in rebus humanis; et ita nec ultimus finis, qui est beatitudo; cum finis sit mensura
              imponens modum his quae sunt ad finem. Sed bona corporalia non sunt laudabilia nec
              bona nisi inquantum sunt mensura virtutis, ut patet per philosophum in 2 Ethic. Ergo
              in bonis corporalibus non potest esse beatitudo.</p>

          </div>
          <div xml:id="ta-l4d49q1-Dd1e169">
            <head xml:id="ta-l4d49q1-Hd1e171">Quaestiuncula 2</head>
            <p xml:id="ta-l4d49q1-d1e174">Ulterius. Videtur quod beatitudo magis consistat in his quae sunt voluntatis quam in
              his quae sunt intellectus. Quia beatitudo est summum bonum. Sed bonum est objectum
              voluntatis inquantum hujusmodi, non autem intellectus. Ergo beatitudo magis consistit
              in actu voluntatis quam intellectus.</p>
            <p xml:id="ta-l4d49q1-d1e177">Praeterea, delectatio, secundum philosophum in 7 Ethic., ad beatitudinem requiritur;
              unde et in Graeco nomen beatitudinis a gaudio accipitur. Sed delectatio est in
              voluntate, sive in affectu. Ergo et beatitudo.</p>
            <p xml:id="ta-l4d49q1-d1e180">Praeterea, secundum philosophum in 10 Ethic., in actu nobilissimae virtutis consistit
              felicitas sive beatitudo. Sed caritas est excellentissima omnium virtutum, ut patet
              per apostolum 1 Corinth. 13. Ergo cum caritas sit in voluntate, ibi quaerenda est
              beatitudo.</p>
            <p xml:id="ta-l4d49q1-d1e183">Praeterea, sicut anima imperat corpori, ita voluntas imperat intellectui, et per
              consequens est eo superior. Sed beatitudo magis ponitur in bonis animae quam corporis,
              quia anima est superior corpore. Ergo eadem ratione magis debet poni in voluntate quam
              in intellectu.</p>
            <p xml:id="ta-l4d49q1-d1e187">Praeterea, beatitudo hominis consistit in perfecta conjunctione ad Deum. Sed
              perfectius homo conjungitur Deo per voluntatem quam per intellectum; unde dicit Hugo
              de sancto Victore, 7 cap. Cael. Hier. super illud: <quote xml:id="ta-l4d49q1-Qd1e189">mobile, et acutum</quote>
              etc.: <quote xml:id="ta-l4d49q1-Qd1e192">dilectio supereminet scientiae, et major est intelligentia. Plus enim
                Deus diligitur quam intelligatur; intrat dilectio ubi scientia foris est</quote>.
              Ergo beatitudo consistit magis in dilectione quam in cognitione, et in voluntate quam
              in intellectu.</p>
            <p xml:id="ta-l4d49q1-d1e196">Sed contra est quod dicitur Joan. 17, 3: <quote xml:id="ta-l4d49q1-Qd1e198">haec est vita aeterna ut cognoscant
                te verum Deum, et quem misisti Jesum Christum</quote>. Sed vita aeterna est ipsa
              beatitudo. Ergo beatitudo in cognitione consistit.</p>
            <p xml:id="ta-l4d49q1-d1e202">Praeterea, 1 Corinth. 15, super illud: <quote xml:id="ta-l4d49q1-Qd1e204">cum tradiderit regnum Deo et
                patri</quote>, dicit Glossa: <quote xml:id="ta-l4d49q1-Qd1e207">idest, cum perduxerit credentes ad
                contemplationem Dei patris, ubi est finis omnium, requies sempiterna et
                gaudium</quote>. Sed hoc est beatitudo. Ergo in contemplatione intellectus beatitudo
              consistit.</p>
            <p xml:id="ta-l4d49q1-d1e211">Praeterea, philosophus in 10 Eth. ostendit quod in contemplativae virtutis actu
              ultima hominis beatitudo consistit. Sed hoc pertinet ad intellectum. Ergo beatitudo
              maxime consistit in intellectu.</p>
            <p xml:id="ta-l4d49q1-d1e214">Praeterea, secundum philosophum in 1 Ethic., bonum in quo per se est sufficientia,
              est felicitas vel beatitudo. Sed hoc est in cognitione, ut patet Joan. 14, 8:
                <quote xml:id="ta-l4d49q1-Qd1e216">domine ostende nobis patrem, et sufficit nobis</quote>. Ergo idem quod
              prius.</p>

          </div>
          <div xml:id="ta-l4d49q1-Dd1e221">
            <head xml:id="ta-l4d49q1-Hd1e223">Quaestiuncula 3</head>
            <p xml:id="ta-l4d49q1-d1e226">Ulterius. Videtur quod beatitudo magis consistat in actu intellectus practici quam
              speculativi. Quanto enim aliquod bonum est communius, tanto est divinius, ut patet in
              1 Ethic. Sed bonum intellectus speculativi est singulariter ejus qui speculatur; bonum
              autem intellectus practici potest esse commune multorum. Ergo magis consistit
              beatitudo in intellectu practico quam speculativo.</p>
            <p xml:id="ta-l4d49q1-d1e229">Praeterea, beatitudo est ultima perfectio hominis. Sed major est perfectio alicujus
              rei secundum quod est causa alterius, quam secundum quod in se perfecta existit; unde
              dicit Dionysius in 3 cap. Caelest. Hierarch., quod omnium divinius est Dei
              cooperatorem fieri in reductione aliorum. Per intellectum autem speculativum homo
              habet perfectionem in seipso; intellectus autem practicus est causa aliorum. Ergo
              beatitudo magis consistit in intellectu practico quam in speculativo.</p>
            <p xml:id="ta-l4d49q1-d1e232">Praeterea, finis est conformis his quae sunt ad finem. Sed beatitudo est finis et
              praemium virtutum, ut in 1 Ethic. dicitur; virtutes autem magis consistunt in
              operatione quam in cognitione; quia scire, parum, vel nihil prodest ad virtutem, ut
              patet 2 Ethic. Ergo beatitudo magis consistit in intellectu practico quam in
              speculativo.</p>
            <p xml:id="ta-l4d49q1-d1e235">Praeterea, beatitudo hominis consistit in eo quod est in homine nobilius. Sed
              intellectus practicus est nobilior speculativo, quia ipse legem ponit speculativo
              intellectui; per prudentiam enim legislatoris ordinatur qualiter quis discere debeat
              disciplinas speculativas, ut patet in 1 Ethic. Ergo beatitudo magis est in intellectu
              practico quam speculativo.</p>
            <p xml:id="ta-l4d49q1-d1e239">Sed contra, beatitudo, cum sit ultimus finis, propter seipsam quaeritur, et non
              propter alterum. Sed cognitio practica ordinatur ad alterum tamquam ad finem, quia ad
              opus, ut in 2 Metaph. dicitur; non autem speculativa, sed propter seipsam quaeritur,
              ut patet in 1 Metaphys. Ergo beatitudo magis consistit in intellectu speculativo quam
              practico.</p>
            <p xml:id="ta-l4d49q1-d1e242">Praeterea, beatitudo nostra consistit in hoc quod Deo conjungimur. Sed nos non
              conjungimur Deo per intellectum practicum, sed per speculativum. Ergo beatitudo magis
              consistit in intellectu speculativo quam practico.</p>
            <p xml:id="ta-l4d49q1-d1e245">Praeterea, in ratione beatitudinis est diuturnitas, et sufficientia, et delectatio.
              Sed in actu contemplativi intellectus est homo magis sufficiens sibi quam in actu
              intellectus practici, ad quem multis auxiliis exterioribus indiget; nullaque actio est
              in qua homo possit ita diu persistere sicut in contemplatione, propter remotionem a
              corporeis instrumentis, quorum debilitas lassitudinem inducit: neque est aliqua
              delectatio ita pura sicut contemplationis, quia ei nullum contrarium admiscetur, neque
              enim contrarium habet. Ergo beatitudo maxime in actu intellectus speculativi
              consistit.</p>

          </div>
          <div xml:id="ta-l4d49q1-Dd1e250">
            <head xml:id="ta-l4d49q1-Hd1e252">Quaestiuncula 4</head>
            <p xml:id="ta-l4d49q1-d1e255">Ulterius. Videtur quod beatitudo in hac vita habeatur. Quia Matth. 5, 3, dicitur:
                <quote xml:id="ta-l4d49q1-Qd1e257" source="http://scta.info/resource/mt5_3">beati pauperes spiritu, quoniam ipsorum est regnum caelorum</quote>; et
              similiter: <quote xml:id="ta-l4d49q1-Qd1e260">beati qui persecutionem patiuntur</quote>; et cetera hujusmodi. Sed
              omnia haec in hac vita habentur. Ergo beatitudo est in hac vita.</p>
            <p xml:id="ta-l4d49q1-d1e264">Praeterea, si beatitudo non posset esse in hac vita, nullus beatitudinem cognosceret,
              nisi qui de alia vita notitiam haberet. Sed multi philosophi de beatitudine
              tractaverunt, futuram vitam penitus ignorantes. Ergo beatitudo potest etiam esse in
              hac vita.</p>
            <p xml:id="ta-l4d49q1-d1e267">Praeterea, praesens vita hominis est perfectior quam praesens vita alicujus alterius
              animalis. Sed vita praesens aliorum animalium includit finem ultimum eorumdem. Ergo et
              vita praesens hominis beatitudinem includit, qui est finis ejus.</p>
            <p xml:id="ta-l4d49q1-d1e270">Praeterea, unaquaeque res naturaliter desiderat finem suum. Sed ex desiderio finis
              nascitur desiderium eorum quae sunt ad finem. Illa autem praecipue sunt ordinata ad
              finem sine quibus ad finem perveniri non potest. Sic autem ad beatitudinem hominis
              mors esset ordinata, si in hac vita beatitudinem habere non posset. Ergo homo
              naturaliter desiderat mortem; quod experimento falsum esse sentitur, et auctoritati
              apostoli contradicit, qui dicit, 2 Corinth. 5, 4: <quote xml:id="ta-l4d49q1-Qd1e272">nolumus expoliari, sed
                supervestiri</quote>. Ergo beatitudo hominis est in hac vita.</p>
            <p xml:id="ta-l4d49q1-d1e277">Sed contra, nullus potest esse beatus qui non habet hoc quod bene vult. Sed quilibet
              beatus bene et ordinate vult sua beatitudine nunquam posse privari. Ergo quicumque hoc
              non habet, non est vere beatus. Sed nullus hoc in hac vita habet; quia ipsam
              beatitudinem quam in hac vita habere posset, oportet quod ad minus mors tollat. Ergo
              beatitudo in hac vita haberi non potest.</p>
            <p xml:id="ta-l4d49q1-d1e280">Praeterea, nullus ad ultimum vitae jam pervenit, cui restat aliquid appetendum; eo
              quod beatitudo in se sufficientiam habeat, ut etiam philosophus dicit. Sed
              quantumcumque aliquis sit in hac vita perfectus vel scientia vel virtute vel quocumque
              alio modo, adhuc ei restat aliquid appetendum, scilicet multa scire quae nescit; immo
              bonitas etiam suae perfectionis, quamdiu haec vita durat, certa esse non potest; cum
              etiam sapientissimi et perfectissimi viri per infirmitates corporales possint in
              insaniam devenire. Ergo beatitudo in hac vita haberi non potest.</p>
            <p xml:id="ta-l4d49q1-d1e283">Praeterea, beatitudo ab omnibus ponitur maximum bonum. Sed maximum bonum est quod est
              malo penitus impermixtum. Cum ergo vita haec absque malis esse non possit,
              quantumcumque aliquis sit sapiens et virtute perfectus (ut manifeste apparet varios
              casus hominis intuendo); videtur quod in hac vita beatitudo esse non possit.</p>
          </div>
          <div xml:id="ta-l4d49q1-Dd1e287">
            <head xml:id="ta-l4d49q1-Hd1e289">Quaestiuncula 1</head>
            <p xml:id="ta-l4d49q1-d1e292">Respondeo dicendum ad primam quaestionem, quod beatitudo, cum sit naturaliter ab
              omnibus hominibus desiderata, nominat ultimum humanae vitae finem. Finis autem
              cujuslibet rei est operatio propria, vel per operationem propriam ad finem venit. Cum
              autem forma propria sit in qualibet re operationis propriae principium; forma autem
              propria hominis, inquantum est homo, sit rationalis anima; oportet quod vel in ipsis
              actibus rationalis animae beatitudo consistat, vel in his ad quae homo per actus
              rationalis animae comparatur. Haec autem bona animae dicuntur; unde necesse est
              beatitudinem ponere in bonis animae, etiam secundum philosophos. Quod autem aliqui
              beatitudinem in bonis corporis ponunt, ex hoc provenit quod seipsos quid essent
              ignorabant; non enim agnoscebant se secundum id quod est in eis melius, quod eorum
              esse formaliter complet, sed secundum id quod de eis exterius apparet; et secundum hoc
              in exterioribus bonis suam beatitudinem quaesierunt.</p>
            <p xml:id="ta-l4d49q1-d1e295">Ad primum ergo dicendum, quod multorum opinionem non est necesse esse veram
              simpliciter, sed secundum partem. Multitudo autem hominum in bonis corporis
              beatitudinem ponentium, quantum ad hoc veram opinionem habet, quod illud quod sibi
              optimum aestimant, hoc suam beatitudinem esse putant; et quantum ad hoc opinio eorum
              vera est, scilicet quod optimum hominis est beatitudo. Non autem oportet quod sit vera
              quantum ad hoc quod ponunt eam in bonis corporis; quia haec opinio procedit ex falsa
              radice, quia scilicet aestimant se principaliter esse id quod sunt secundum
              corpora.</p>
            <p xml:id="ta-l4d49q1-d1e298">Ad secundum dicendum, quod hoc quod primo desideratur bonum corporale quam
              spirituale, per accidens contingit. Nostra enim cognitio ab universalioribus ad
              specialia procedit, ut patet 1 Physic.; et ideo in principio nihil cognoscimus de fine
              hominis nisi hoc generale quod est quoddam optimum; et sicut cognoscimus, ita
              desideramus; et ideo inter illa bona quae primo cognitioni occurrunt aestimamus illud
              bonum. Priora autem in nostra cognitione sunt sensibilia; unde in principio aestimamus
              quasi summa bona, sensibilia bona; sed in fine quando cognitio nostra perficitur,
              habemus distinctam cognitionem de hominis fine, discernendo ipsum ab aliis; et tunc
              appetimus summum bonum ut est, scilicet in spiritualibus. Ratio autem procedit, ac si
              per se loquendo appetitus boni corporalis praecederet appetitum boni spiritualis.</p>
            <p xml:id="ta-l4d49q1-d1e301">Ad tertium dicendum, quod dupliciter aliquid dicitur esse commune. Uno modo per
              praedicationem; hujusmodi autem commune non est idem numero in diversis repertum; et
              hoc modo habet bonum corporis, communitatem. Alio modo est aliquid commune secundum
              participationem unius et ejusdem rei secundum numerum; et haec communitas maxime
              potest in his quae ad animam pertinent, inveniri; quia per ipsam attingitur ad id quod
              est commune bonum omnibus rebus, scilicet Deum; et ideo ratio non procedit.</p>
            <p xml:id="ta-l4d49q1-d1e305">Ad quartum dicendum, quod duplex est finis: scilicet finis operationis, et
              intentionis. Bonum ergo corporis potest esse finis virtutis, quasi quidam terminus vel
              effectus virtuosae operationis; non autem sicut in quo stet virtutis intentio; quia
              cum virtus sit perfectio animae, quae est corpore nobilior, et nihil agat propter
              vilius se, non potest esse quod in bono corporis intentio virtutis quiescat.</p>
            <p xml:id="ta-l4d49q1-d1e308">Ad quintum dicendum, quod felicitas et fortuna dicuntur aliquorum dupliciter. Uno
              modo sicut subjectorum; et hoc modo felicitas et fortuna sunt ejusdem; quia utrumque
              non nisi in rationalibus potest esse. Alio modo sicut objectorum vel materiae; et sic
              impossibile est quod felicitas et fortuna sint eorumdem: quia fortuna est eorum quae
              propter aliquid aguntur, quando aliquid praeter intentionem accidit; felicitas autem
              vel beatitudo est quae ab omnibus intenditur, nec ad alterum ordinatur; et ideo licet
              corporalia bona dicantur fortunae materialiter, non tamen sequitur quod in
              corporalibus bonis felicitas consistat.</p>
            <p xml:id="ta-l4d49q1-d1e311">Ad sextum dicendum, quod licet homo ex anima et corpore consistat, tamen esse
              specificum habet ex anima, non ex corpore, quia forma cujuslibet rei est principium
              esse ejus specifici; unde et beatitudo hominis principaliter et originaliter consistit
              in bonis animae. Sicut enim corpus est propter animam sicut propter finem, et materia
              propter formam, ut patet in 2 de anima, ita et bona corporis ordinantur in animae bona
              ut in finem; unde in bonis corporis beatitudo principaliter consistere non potest.</p>

          </div>
          <div xml:id="ta-l4d49q1-Dd1e315">
            <head xml:id="ta-l4d49q1-Hd1e317">Quaestiuncula 2</head>
            <p xml:id="ta-l4d49q1-d1e320">Ad secundam quaestionem dicendum, quod beatitudinem esse in voluntate, dupliciter
              potest intelligi. Uno modo ita quod sit voluntatis objectum; et sic beatitudo, cum sit
              ultimus finis, et ex fine sit ratio boni, quod est voluntatis objectum; oportet ponere
              beatitudinem in voluntate esse. Alio modo ita quod sit aliquis actus voluntatis; et
              sic beatitudo in voluntate esse non potest. Beatitudo enim ultimum finem hominis
              importat. Finis autem ultimus hominis potest accipi duplex: unus in ipso, et alius
              extra ipsum. In ipso, sicut operatio rei dicitur esse finis ejus, cum omnis res sit
              propter suam operationem. Finis vero extra ipsum est, ad quod per suam operationem
              pertingit. Non autem quaelibet operatio potest dici finis, sed illa quae fini
              exteriori primo conjungit; et hoc dico quando res finem extra se habet; tunc enim
              oportet quod finis interior ad exteriorem ordinetur, ut sic finis exterior sit quasi
              finis ultimus; et finis interior, qui est operatio, sit ad illum ordinatus; sicut
              videmus quod res naturales per operationes quas habent, pertingunt secundum
              assimilationem quamdam ad divinam bonitatem, quae est earum exterior finis. Non autem
              est possibile ut ipse voluntatis actus sit ultimus finis alicujus; quia cum voluntatis
              objectum sit finis, hoc ipsum quod est velle, et quilibet alius voluntatis actus,
              nihil est aliud quam ordinare aliqua in finem; unde praesupponit alium finem; et ideo
              si ipsum velle dicatur esse volitum, oportet praesupponere ante hoc aliquid esse
              volitum. Non enim potest intelligi in aliqua potentia reflexio super actum suum, nisi
              actu suo, in quem fit reflexio, prius terminato per objectum proprium, quod sit aliud
              ab ipso actu potentiae illius; alias oporteret in infinitum procedere. Si enim
              intellectus intelligit se intelligere, oportet quod intelligat se intelligere aliquid;
              et si dicas quod intelligit se intelligere hoc quod est se intelligere, adhuc
              oportebit aliud ponere, et sic in infinitum. Patet ergo quod ipsum intelligere non
              potest esse primum objectum intellectus; et eadem ratione nec ipsum velle potest esse
              objectum primum voluntatis. Cum ergo objectum primum voluntatis sit finis ultimus,
              impossibile est quod aliquis voluntatis actus sit ultimus finis voluntatis. Nec etiam
              potest dici quod assecutio finis exterioris sit per actum voluntatis immediate;
              intelligitur enim esse actus voluntatis ante assecutionem finis, ut motus quidam in
              finem; post assecutionem vero ut quietatio quaedam in fine. Non potest autem esse quod
              voluntas nunc quietetur in fine in quem prius tendebat, nisi quia voluntas alio modo
              se habet ad finem quam prius, vel e converso. Illud ergo quod facit voluntatem hoc
              modo se habere ad finem ut voluntas quietetur in ipso, est ultimus finis interior qui
              primo conjungit exteriori fini; sicut si alicujus finis exterior sit pecuniae, finis
              interior erit possessio pecuniae, per quam homo se habet ad pecuniam, ut voluntas in
              ea quietetur. Cum ergo ultimus finis quasi exterior humanae voluntatis sit Deus, non
              potest esse quod aliquis actus voluntatis sit interior finis; sed ille actus erit
              ultimus finis interior quo primo hoc modo se habebit ad Deum, ut voluntas quietetur in
              ipso. Haec autem est visio Dei secundum intellectum, quia per hanc fit quasi quidam
              contactus Dei ad intellectum; cum omne cognitum sit in cognoscente secundum quod
              cognoscitur; sicut etiam corporalis tactus ad delectabile corporeum inducit
              quietationem affectus. Et ideo ultimus finis hominis est in actu intellectus; et ita
              beatitudo, quae est ultimus finis hominis, in intellectu consistit. Tamen id quod est
              ex parte voluntatis, scilicet quietatio ipsius in fine, quod potest dici delectatio,
              est quasi formaliter complens rationem beatitudinis, sicut superveniens visioni, in
              qua substantia beatitudinis consistit; ut sic voluntati attribuatur et prima habitudo
              ad finem, secundum quod assecutionem finis appetit, et ultima, secundum quod in fine
              jam assecuto quietatur.</p>
            <p xml:id="ta-l4d49q1-d1e323">Ad primum ergo dicendum, quod ratio illa ostendit quod beatitudo sit in voluntate
              sicut suum objectum, non autem quasi ejus actus.</p>
            <p xml:id="ta-l4d49q1-d1e326">Ad secundum dicendum, quod delectatio requiritur ad beatitudinem quasi forma
              completiva beatitudinis: quia delectatio perficit operationem ut quidam finis
              superveniens; velut si juvenibus superveniat pulchritudo, quae juventutem decorat, ut
              dicitur 10 Ethic.</p>
            <p xml:id="ta-l4d49q1-d1e329">Ad tertium dicendum, quod caritas pro tanto dicitur esse altior virtus ceteris quae
              sunt in via, quia ipsa est quae ordinat omnes in Deum; ipsa est etiam cujus erit in
              patria ultima quietatio in Deum. Hoc tamen non dat ei quod actus ejus sit substantia
              ipsa beatitudinis; sed vel inclinatio quaedam in ipsam, sicut in statu viae, vel
              quietatio in ipsa, sicut in statu patriae.</p>
            <p xml:id="ta-l4d49q1-d1e333">Ad quartum dicendum, quod actus corporis non potest pertingere ut assequatur bonum
              animae; sed actus intellectus potest pertingere ad assequendum bonum quod voluntas
              appetit; et ideo non est simile.</p>
            <p xml:id="ta-l4d49q1-d1e336">Ad quintum dicendum, quod per affectum homo perfectius Deo conjungitur quam per
              intellectum, inquantum conjunctio quae est per affectum, supervenit perfectae
              conjunctioni quae est per intellectum, perficiens et decorans eam; sed tamen oportet
              quod prima conjunctio sit semper per intellectum. Dilectio enim prius inclinat in
              conjunctionem perfectam appetendam, quam intellectus perfecte conjungat, quamvis non
              prius quam intellectus quoquomodo cognoscat, eo quod appetitus non potest esse
              incogniti omnino; et ideo dicit Hugo, quod scientia foris manet, ubi dilectio intus
              est.</p>

          </div>
          <div xml:id="ta-l4d49q1-Dd1e340">
            <head xml:id="ta-l4d49q1-Hd1e342">Quaestiuncula 3</head>
            <p xml:id="ta-l4d49q1-d1e345">Ad tertiam quaestionem dicendum, quod sicut ex jam dictis patet, secundum hoc in actu
              intellectus beatitudo hominis constituitur quod per ipsum est prima conjunctio hominis
              ad suum ultimum finem exteriorem, cui intellectus conjungitur, inquantum cognoscit
              ipsum. Illud autem quod est cognitum per intellectum practicum, non potest esse
              ultimus finis exterior, quia cognitio intellectus practici ordinatur ad cognitum sicut
              causa ad effectus. Effectus autem alicujus non potest esse ultimus finis ejus, quia
              perfectio causae non dependet ab effectu, sed e converso; et ideo impossibile est quod
              beatitudo in actu intellectus practici consistat, sed solum in actu intellectus
              speculativi; et inde est quod omnis cognitio practica est propter aliquod aliud
              appetibile; sed cognitio speculativa magis appetitur propter seipsam.</p>
            <p xml:id="ta-l4d49q1-d1e348">Ad primum ergo dicendum, quod bonum cui intellectus speculativus conjungitur per
              cognitionem, est communius bono cui conjungitur intellectus practicus, inquantum
              intellectus speculativus magis separatur a particulari quam intellectus practicus
              cujus cognitio in operatione perficitur, quae in singularibus consistit. Sed hoc est
              verum quod assecutio finis, ad quem pervenit intellectus speculativus, inquantum
              hujusmodi, est propria assequenti; sed assecutio finis quem intellectus practicus
              intendit, potest esse propria et communis, inquantum per intellectum practicum aliquis
              se et alios dirigit in finem, ut patet in rectore multitudinis; sed aliquis ex hoc
              quod speculatur, ipse singulariter dirigitur in speculationis finem. Ipse autem finis
              intellectus speculativi tantum praeeminet bono intellectus practici quantum singularis
              assecutio ejus excedit communem assecutionem boni intellectus practici; et ideo
              perfectissima beatitudo in intellectu speculativo consistit.</p>
            <p xml:id="ta-l4d49q1-d1e351">Ad secundum dicendum, quod perfectius est habere aliquam perfectionem et transfundere
              ipsam in alterum, quam solum habere eam in seipso. Non enim alio modo intelligi potest
              comparatio dictarum perfectionum; eo quod perfectio alicujus ut est causa, non potest
              esse, nisi simul sit perfectio ejus in seipso. Contingit autem majorem esse
              perfectionem alicujus prout in se perfectum est, quam secundum quod est causa
              alterius, quando non eamdem perfectionem communicat, vel non tantam sicut habet; sicut
              major est perfectio quae consideratur in Deo secundum quod in se consistit, quam
              secundum quod alia causat; et sic major est perfectio speculatoris inquantum in se in
              speculando perfectus est, quam fabri inquantum facit cultellum. Perfectior autem esset
              ille qui speculando alios speculatores aequaliter sibi constitueret, quam ille qui
              ipse solus posset speculari.</p>
            <p xml:id="ta-l4d49q1-d1e354">Ad tertium dicendum, quod finis et ea quae sunt ad finem, non oportet esse conformia,
              quasi sint unius generis; sed oportet ibi esse conformitatem proportionis, ut scilicet
              ea quae sunt ad finem, sint proportionata ad finem inducendum; et hoc modo virtutes
              conformantur beatitudini, quia ad beatitudinem inducunt per modum dispositionis et
              meriti.</p>
            <p xml:id="ta-l4d49q1-d1e358">Ad quartum dicendum, quod intellectus speculativus simpliciter practico nobilior est,
              cum sit propter seipsum, practicus vero propter opus: nec intellectus practicus legem
              ei ponit: non enim dirigitur intellectus speculativus in judicando de veritate rerum
              secundum aliquam legem ab intellectu practico positam; sed intellectus practicus legem
              ponit propter intellectum speculativum, ut dicit philosophus in 6 Ethic., dum ordinat
              qualiter aliquis ad perfectionem speculativi intellectus debeat pervenire; et ex hoc
              ostenditur intellectus practicus esse subveniens speculativo.</p>

          </div>
          <div xml:id="ta-l4d49q1-Dd1e362">
            <head xml:id="ta-l4d49q1-Hd1e364">Quaestiuncula 4</head>
            <p xml:id="ta-l4d49q1-d1e367">Ad quartam quaestionem dicendum, quod sicut in rebus naturalibus se habet motus ad
              terminum, ita in voluntariis se habet appetitus finis, et eorum quae propter finem
              appetuntur, ad consecutionem finis; et ideo sicut quando res naturalis pervenit ad
              terminum, cessat motus ejus; ita voluntas cum habet quod quaerit, appetitus ejus
              desistit, conversus in amorem vel delectationem. Beatitudo ergo cum sit finis ad quem
              referuntur omnia desideria, oportet quod sit tale aliquid, quo habito nihil ulterius
              desiderandum restet. Quilibet autem naturaliter esse desiderat, et permanere in bono
              quod ipse habet; et ideo ab omnibus beatitudo tale aliquid esse ponitur quod
              immobilitatem habeat et perpetuitatem. Sed de immobilitate et perpetuitate
              beatitudinis humanae aliqui diversimode judicaverunt. Quidam enim dixerunt, quod de
              ratione humanae beatitudinis non erat perpetuitas absolute, sed perpetuitas respectu
              vitae hominis. Nec tamen in hac perpetuitate consideranda est immobilitas quae
              privaret potentiam ad immutationem, sed quae tantum privaret immutationis actum. Et
              haec fuit opinio Platonis, ut tangitur 1 Ethic. Posuit enim, illum hominem esse beatum
              in hac vita, cujus beatitudo continuatur usque ad mortem ipsius. Sed quia conditio
              hominis, quantumcumque perfecti, in hac vita mutari potest, et de contingenti futuro
              non possumus habere certum judicium; ideo de nullo homine ante mortem scire possumus,
              an sua perfectio continuetur sibi usque ad finem; sed in ejus fine sciri poterit, si
              usque ad finem continuata est; et ita nullus potest dici beatus nisi in morte sua.
              Hanc autem positionem philosophus improbat: quia inconveniens est ponere quod aliquis
              debeat dici beatus quando non est, et quod non possit dici quando est. Si ergo
              beatitudo est in vita ista; si aliquis est beatus, dum vivit, beatus est; cum autem
              mortuus est, beatus non esset; et ita magis potest dici beatus cum vivit quam cum
              mortuus est. Unde philosophus ibidem ponit aliam sententiam de beatitudine, sive de
              felicitate; ut scilicet dicatur, quod beatitudo, secundum suam perfectam rationem,
              perpetuitatem et immobilitatem absolutam habeat. Sed secundum perfectam rationem
              beatitudo non est possibilis homini accidere; sed possibile est hominem esse in aliqua
              participatione ipsius, licet modica, et ex hoc eum dici beatum; et ideo non oportet
              hominem beatum esse perpetuum et immutabilem simpliciter, sed secundum conditionem
              humanae naturae; unde subjungit: <quote xml:id="ta-l4d49q1-Qd1e369">beatos autem ut homines</quote>. Talis autem
              immutabilitas accidit homini quando sunt in ipso firmati habitus virtutum, ut non de
              facili possit deflecti ab actu secundum virtutem. Sed ista etiam positio non videtur
              esse rationabilis. Ab omnibus enim communiter ponitur quod felicitas, sive beatitudo,
              est bonum rationalis vel intellectualis naturae; et ideo oporteret quod ubi invenitur
              natura rationalis vel intellectualis per essentiam, et non solum per participationem,
              etiam beatitudo ponatur per essentiam, et non per participationem; et ideo cum in
              homine sit non solum aliqua redundantia intellectus, sicut est in brutis quaedam
              redundantia rationis, inquantum participant aliqua prudentia, ut in eorum moribus
              apparet, sed est in eis ratio et intellectus per essentiam; oporteret ponere quod ad
              veram beatitudinem quandoque pervenire possit, et non tantum ad aliquam beatitudinis
              participationem; alias appetitus naturalis intellectualis naturae quae est in homine,
              frustraretur. Beatitudo autem vera non potest poni in hac vita propter mutabilitates
              varias quibus homo subjacet; unde necesse est beatitudinem quae est finis humanae
              vitae, esse post hanc vitam. Et hoc quidem concesserunt omnes philosophi qui posuerunt
              animam, quae est forma humani corporis, esse intellectum per essentiam: posuerunt enim
              animam immortalem. Illi vero qui posuerunt animam, quae est forma humani corporis, non
              esse intellectum per essentiam, sed in ea esse refulgentiam quamdam intellectus qui
              est separatus, et unus communis omnibus, ponunt animam, quae est corporis forma, esse
              corruptibilem, nec pervenire ad perfectam beatitudinem, sed solum ad aliquam
              beatitudinis participationem, qualis dicta est. Sed haec opinio absurda est, ut patuit
              distinctione 17, 2 libri, quaest. 2, art. 1. Et ideo simpliciter concedimus veram
              hominis beatitudinem esse post hanc vitam. Non negamus tamen quin aliqua beatitudinis
              participatio in hac vita esse possit, secundum quod homo est perfectus in bonis
              rationis speculativae principaliter, et practicae secundario; et de hac felicitate
              philosophus in Lib. Ethic. determinat, aliam, quae est post hanc vitam, nec asserens
              nec negans.</p>
            <p xml:id="ta-l4d49q1-d1e373">Ad primum ergo dicendum, quod sicut dictum est in 3 Lib., distinct. 27, beatitudines
              ibi dicuntur actus quidam perfectarum virtutum, secundum quos homo est in quadam
              participatione et similitudine futurae beatitudinis, quae est vera beatitudo.</p>
            <p xml:id="ta-l4d49q1-d1e376">Ad secundum dicendum, quod illi philosophi qui futuram vitam non posuerunt, de
              beatitudine loquentes, non locuti sunt de vera beatitudine, sed de participatione
              beatitudinis, sicut dictum est.</p>
            <p xml:id="ta-l4d49q1-d1e379">Ad tertium dicendum, quod finis humanae vitae plus superat finem vitae aliorum
              animalium, quam vita superat vitam; et ex hoc ipsa vita hominis est nobilior quod ad
              nobiliorem finem ordinatur; unde non oportet quod includat ultimum finem suum, sicut
              vita aliorum animalium includit.</p>
            <p xml:id="ta-l4d49q1-d1e383">Ad quartum dicendum, quod quamvis homo naturaliter desideret finem, non tamen
              naturaliter desiderat ea quae sunt ad finem; sed ea desiderat appetitu rationali,
              consiliando de eis, et eligendo ipsa. Nec est inconveniens, aliquid quod secundum se
              est odibile, esse appetibile in ordine ad finem; sicut sectio membri est appetibilis
              propter sanitatem; et hoc modo mors, quam naturaliter quilibet refugit, est
              appetibilis propter beatitudinem, sicut dicitur Philip. 1, 23: <quote xml:id="ta-l4d49q1-Qd1e385">desiderium
                habens dissolvi, et esse cum Christo</quote>.</p>
          </div>
        </div>
        <div xml:id="ta-l4d49q1-Dd1e391" type="articulus">
          <head xml:id="ta-l4d49q1-Hd1e393">Articulus 2</head>

          <head xml:id="ta-l4d49q1-Hd1e396" type="questionTitle">Utrum beatitudo sit quid increatum</head>

          <div xml:id="ta-l4d49q1-Dd1e399">
            <head xml:id="ta-l4d49q1-Hd1e401">Quaestiuncula 1</head>
            <p xml:id="ta-l4d49q1-d1e404">Ad secundum sic proceditur. Videtur quod beatitudo sit quid increatum. Primo per hoc
              quod dicit Boetius in 3 de Consol., quod beatitudo est ipsa divinitas; unde concludit
              quod omnis beatus est Deus.</p>
            <p xml:id="ta-l4d49q1-d1e407">Praeterea, quod per superabundantiam dicitur, uni soli convenit. Sed Deus est summum
              bonum, cum sit omnis bonitatis causa; beatitudo etiam est summum bonum, cum ab omnibus
              tamquam finis ultimus desideretur. Ergo beatitudo est ipse solus Deus.</p>
            <p xml:id="ta-l4d49q1-d1e410">Praeterea, illud quod propter se tantum desiderabile est, habet rationem fruibilis,
              ut patet per Augustinum. Sed beatitudo est tantum propter se appetibilis, ut patet per
              philosophum in 1 Ethic. Ergo beatitudine fruendum est. Sed solo Deo fruendum est, ut
              patet per Augustinum in 1 de doctrina Christiana. Ergo solus Deus est beatitudo.</p>
            <p xml:id="ta-l4d49q1-d1e413">Praeterea, de ratione beatitudinis est quod sit in ea sufficientia. Sed in solo Deo
              sufficientiam invenit appetitus humanus; unde Augustinus dicit in libro confessionum:
                <quote xml:id="ta-l4d49q1-Qd1e415">inquietum est cor nostrum donec perveniat ad te</quote>. Ergo solus Deus est
              ipsa beatitudo.</p>
            <p xml:id="ta-l4d49q1-d1e420">Praeterea, omne quod inest nobis, vel inest nobis essentialiter, vel est accidens.
              Sed beatitudo non est de essentia hominis: quia sic omnis homo, et semper, esset
              beatus. Ergo si est aliquid in homine, erit accidens. Sed accidens non potest esse
              finis substantiae, cum substantia sit nobilior accidente. Ergo impossibile est
              beatitudinem aliquid esse in nobis; et ita erit aliquid increatum.</p>
            <p xml:id="ta-l4d49q1-d1e423">Sed contra est, quod sicut justitiae participatione dicuntur homines justi, ita per
              beatitudinis participationem dicuntur homines beati, ut patet per Boetium in 3 de
              Consolat. Sed justitia est aliquid creatum in nobis. Ergo et beatitudo.</p>
            <p xml:id="ta-l4d49q1-d1e426">Praeterea, felicitas addita numero bonorum est eligibilior, ut patet per philosophum
              in 1 Ethic. Sed Deus quocumque addito non est eligibilior. Ergo felicitas est aliquid
              aliud quam Deus; et ita est aliquid creatum in nobis.</p>

          </div>
          <div xml:id="ta-l4d49q1-Dd1e430">
            <head xml:id="ta-l4d49q1-Hd1e432">Quaestiuncula 2</head>
            <p xml:id="ta-l4d49q1-d1e435">Ulterius. Videtur quod felicitas non sit actus. Quia secundum Boetium in 3 de
              Consol., <quote xml:id="ta-l4d49q1-Qd1e437">beatitudo est status omnium bonorum congregatione perfectus</quote>.
              Sed status non nominat actum. Ergo beatitudo non est actus.</p>
            <p xml:id="ta-l4d49q1-d1e441">Praeterea, actuum nostrorum non sumus causa. Si ergo beatitudo in actu nostro
              constaret, nos essemus causa nostrae beatitudinis; quod est absurdum.</p>
            <p xml:id="ta-l4d49q1-d1e444">Praeterea, si aliquid quod est in nobis sit ultimus finis, hoc erit praecipue illud
              quod nunquam propter aliud quaeritur. Sed delectatio non quaeritur propter aliud, sed
              propter seipsam. Ergo in delectatione maxime consistit beatitudo. Sed delectatio non
              est actus, sed passio. Ergo felicitas non est actus.</p>
            <p xml:id="ta-l4d49q1-d1e447">Praeterea, ab uno agente et secundum unum habitum possunt esse actus diversi. Si ergo
              beatitudo esset actus essent ejusdem beati diversae beatitudines; quod est
              absurdum.</p>
            <p xml:id="ta-l4d49q1-d1e451">Praeterea, beatitudo viae est quaedam similitudo beatitudinis patriae. Sed beatitudo
              viae non potest dici actus: quia sic dormientes amitterent beatitudinem. Ergo
              beatitudo patriae non est actus.</p>
            <p xml:id="ta-l4d49q1-d1e454">Sed contra est quod philosophus dicit in 1 Ethic., quod felicitas est operatio
              secundum perfectam virtutem.</p>
            <p xml:id="ta-l4d49q1-d1e457">Praeterea, illud propter quod est res, est ultimus finis. Sed omnis res est propter
              suam operationem, ut dicitur in 2 caeli et mundi. Ergo operatio propria hominis est
              ultimus finis ejus; et ita beatitudo ipsius est actus quidam.</p>
            <p xml:id="ta-l4d49q1-d1e460">Praeterea, homo secundum hoc beatus est quod ad Dei similitudinem maxime pertingit.
              Sed secundum hoc quod actu agit, maxime Deo assimilatur, quia sic est maxime in actu
              remotus a potentialitate. Ergo beatitudo hominis consistit in ejus operatione.</p>

          </div>
          <div xml:id="ta-l4d49q1-Dd1e464">
            <head xml:id="ta-l4d49q1-Hd1e466">Quaestiuncula 3</head>
            <p xml:id="ta-l4d49q1-d1e469">Ulterius. Videtur quod beatitudo hominis non sit idem quod vita aeterna. Vivere enim
              viventibus est esse, ut dicitur in 2 de anima. Sed beatitudo, secundum philosophum,
              non consistit in essendo, sed in operando. Ergo beatitudo hominis non est aliqua
              vita.</p>
            <p xml:id="ta-l4d49q1-d1e472">Praeterea, ratio vitae in motu consistit, ut patet per Commentatorem in Lib. de
              causis. Sed beatitudo includit in sui ratione intransmutabilitatem. Ergo beatitudo non
              est idem quod vita aeterna.</p>
            <p xml:id="ta-l4d49q1-d1e475">Praeterea, beatitudo est homini communicabilis. Sed aeternitas vitae non potest ei
              communicari: quia quod in tempore factum est, non potest esse aeternum. Ergo vita
              aeterna non est idem quod beatitudo.</p>
            <p xml:id="ta-l4d49q1-d1e478">Praeterea, quaecumque in perpetuum durant, quodammodo vitae aeternitatem participant,
              secundum quod aeternum largo modo accipitur pro perpetuo. Sed damnati in perpetuum
              durabunt in ignem aeternum missi, ut patet Matth. 25; non autem habebunt beatitudinem,
              sed summam miseriam. Ergo beatitudo et vita aeterna non sunt idem.</p>
            <p xml:id="ta-l4d49q1-d1e482">Sed contra, id quod est finis humanae vitae, est beatitudo. Sed vita aeterna est
              finis humanae vitae, ut patet Rom. 6, 22: <quote xml:id="ta-l4d49q1-Qd1e484" source="http://scta.info/resource/rom6_22">habetis fructum vestrum in
                sanctificationem, finem vero vitam aeternam</quote>. Ergo et cetera.</p>
            <p xml:id="ta-l4d49q1-d1e488">Praeterea, ultima beatitudo hominis consistit in visione Dei, ut ex supra dictis
              patet. Sed in hoc consistit vita aeterna, ut patet Joan. 17, 3: <quote xml:id="ta-l4d49q1-Qd1e490">haec est vita
                aeterna, ut cognoscant te solum Deum verum, et quem misisti Jesum Christum</quote>.
              Ergo beatitudo est idem quod vita aeterna.</p>

          </div>
          <div xml:id="ta-l4d49q1-Dd1e496">
            <head xml:id="ta-l4d49q1-Hd1e498">Quaestiuncula 4</head>
            <p xml:id="ta-l4d49q1-d1e501">Ulterius. Videtur quod beatitudo sit idem quod pax. Primo per hoc quod in Psal. 147,
              14, dicitur: <quote xml:id="ta-l4d49q1-Qd1e503">qui posuit fines tuos pacem</quote>. Sed finis civitatis Dei, de
              qua ibi loquitur, est beatitudo. Ergo beatitudo est idem quod pax.</p>
            <p xml:id="ta-l4d49q1-d1e507">Praeterea, Augustinus dicit, 19 de Civ. Dei: <quote xml:id="ta-l4d49q1-Qd1e509">possumus dicere finem bonorum
                nostrorum esse pacem, sicut et aeternam vitam</quote>. Sed vita aeterna est idem
              quod beatitudo. Ergo et pax.</p>
            <p xml:id="ta-l4d49q1-d1e513">Praeterea, illud quod naturaliter desideratur ab omnibus et propter quod alia
              aguntur, videtur esse hominis beatitudo. Sed pacem omnes desiderant, et propter ipsam
              agunt quae agunt, ut Augustinus dicit, et Dionysius. Ergo pax est ipsa beatitudo.</p>
            <p xml:id="ta-l4d49q1-d1e516">Praeterea, pax quietem quamdam importat. Sed omnis mutationis finis est quies, ut per
              exemplum in naturalibus ostendi potest. Ergo totius vitae nostrae mutabilis finis est
              pax; et sic pax est idem quod beatitudo.</p>
            <p xml:id="ta-l4d49q1-d1e520">Sed contra, beatitudo est operatio quaedam, secundum philosophum. Sed pax non nominat
              actum aliquem, sed immobilitatem tantum. Ergo pax non est idem quod beatitudo.</p>
            <p xml:id="ta-l4d49q1-d1e523">Praeterea, pax maxime ad appetitum vel voluntatem refertur, quia est quaedam ipsius
              quietatio; beatitudo autem praecipue consistit in intellectu, ut supra dictum est.
              Ergo beatitudo non est idem quod pax.</p>

          </div>
          <div xml:id="ta-l4d49q1-Dd1e527">
            <head xml:id="ta-l4d49q1-Hd1e529">Quaestiuncula 5</head>
            <p xml:id="ta-l4d49q1-d1e532">Ulterius. Videtur quod beatitudo non sit idem quod regnum Dei. Regnum enim, quod
              dicitur a regendo, ad gubernationem providentiae pertinere videtur. Sed providentia
              consistit in coordinatione eorum quae sunt ad finem ipsum. Ergo regnum Dei non videtur
              ad beatitudinem pertinere, quae est ultimus finis.</p>
            <p xml:id="ta-l4d49q1-d1e535">Praeterea, Dionysius dicit, quod regnum est <quote xml:id="ta-l4d49q1-Qd1e537">omnis finis et legis et ordinis
                distributio</quote>. Sed haec distributio non solum pertinet ad homines, sed ad
              omnes creaturas quibus Deus praedicta distribuit; beatitudo autem ad solas creaturas
              rationales. Ergo beatitudo non est idem quod regnum Dei.</p>
            <p xml:id="ta-l4d49q1-d1e541">Praeterea, regnum non importat aliquam perfectionem nisi in praesidente. Sed qui
              praeest in regimine regni, est unus tantum, ut patet per philosophum in 8 Ethic. Ergo
              regnum Dei non dicit aliquam perfectionem nisi in ipso Deo. Sed beatitudo non solum
              dicit perfectionem in Deo, sed in omnibus beatis. Ergo beatitudo non est idem quod
              regnum Dei.</p>
            <p xml:id="ta-l4d49q1-d1e544">Praeterea, beatitudo non patitur commixtionem alicujus mali. Sed in regno Dei possunt
              esse aliqua mala; unde Matth. 13, dicitur, quod in fine mundi Angeli colligent de
              regno Dei omnia scandala. Ergo regnum Dei non est ipsa beatitudo.</p>
            <p xml:id="ta-l4d49q1-d1e548">Sed contra est quod Augustinus dicit, 22 sermone ad patres in eremo, quod tres primae
              petitiones in oratione dominica ad futuram beatitudinem pertinent. Una autem earum
              est, <quote xml:id="ta-l4d49q1-Qd1e550">adveniat regnum tuum</quote>. Ergo regnum Dei ad beatitudinem
              pertinet.</p>
            <p xml:id="ta-l4d49q1-d1e554">Praeterea, illud quod promittitur sanctis in praemium, est beatitudo. Sed regnum Dei
              est hujusmodi, ut patet Matth. 5, 10: <quote xml:id="ta-l4d49q1-Qd1e556" source="http://scta.info/resource/mt5_10">beati qui persecutionem patiuntur propter
                justitiam, quoniam ipsorum est regnum caelorum</quote>. Ergo regnum caelorum est
              ipsa beatitudo.</p>
          </div>
          <div xml:id="ta-l4d49q1-Dd1e561">
            <head xml:id="ta-l4d49q1-Hd1e563">Quaestiuncula 1</head>
            <p xml:id="ta-l4d49q1-d1e566">Respondeo dicendum ad primam quaestionem, quod bonum quod omnia concupiscunt, est
              esse, ut patet per Boetium in Lib. de Consolat.; unde ultimum desideratum ab omnibus
              est esse perfectum, secundum quod est possibile in natura illa. Omne autem quod habet
              esse ab alio, perfectionem sui esse ab alio habet: quia tanto perfectius esse recipit
              unumquodque, quanto verius conjungitur essendi principio; unde inferiora corpora
              propter longe distare a primo principio, esse corruptibile habent, ut patet 2 de
              Generat. Et ideo ultimus finis cujuslibet rei habentis esse ab alio est duplex: unus
              exterius, secundum scilicet id quod est desideratae perfectionis principium; alius
              interius, scilicet ipsa sua perfectio, quam facit conjunctio ad principium. Unde cum
              beatitudo sit ultimus hominis finis, duplex erit beatitudo. Una quae est in ipso;
              scilicet quae est ultima ejus perfectio, ad quam possibile est ipsum pervenire; et
              haec est beatitudo creata. Alia vero est extra ipsum, per cujus conjunctionem
              praemissa beatitudo in ea causatur; et haec est beatitudo increata, quae est ipse
              Deus.</p>
            <p xml:id="ta-l4d49q1-d1e569">Ad primum ergo dicendum, quod sicut ipse Deus est bonus per essentiam suam; omnia
              vero alia sunt bona per participationem, ut dicitur in libro de hebdomadibus; ita ipse
              solus Deus est beatitudo per suam essentiam, alii vero beati sunt participatione; unde
              beatitudo creata est quaedam participatio et similitudo beatitudinis increatae; non
              est tamen essentialiter beatitudo, quasi faciens homines per essentiam suam beatos; et
              sic intelligenda est auctoritas Boetii.</p>
            <p xml:id="ta-l4d49q1-d1e572">Ad secundum dicendum, quod beatitudo creata non est summum bonum simpliciter, sed
              summum bonum inter bona humana; sed Deus est summum bonum simpliciter; et ideo ratio
              non sequitur.</p>
            <p xml:id="ta-l4d49q1-d1e575">Ad tertium dicendum, quod duplex est diligibile: unum quod diligitur per modum
              benevolentiae, quando volumus bonum alicujus propter seipsum; sicut diligimus amicos,
              etiam si nihil ex eis nobis debeat accidere. Aliud quod diligitur dilectione
              concupiscentiae; et hoc est vel bonum quod in nobis est, vel quia ex eo in nobis
              aliquod bonum fit: sicut diligimus delectationem, vel vinum, inquantum facit
              delectationem. Quidquid autem diligitur dilectione concupiscentiae, non potest esse
              ultimum dilectum, cum ad bonum alterius referatur, ejus scilicet qui concupiscitur;
              sed illud quod diligitur amore benevolentiae, potest esse ultimum dilectum. Beatitudo
              ergo creata quae in nobis est, non diligitur nisi dilectione concupiscentiae; unde
              ejus dilectionem referimus ad nos, et per consequens referimus eam in Deum, cum et nos
              in Deum referre debeamus; et ita non potest esse ultimum dilectum; est tamen ultimum
              concupitum ex hoc ipso quod est maximum bonum, quod nobis ex conjunctione ad Deum
              provenit; et ideo dicitur esse propter se quaesitum vel desideratum; utrumque enim
              importat aliquid ultimum in his quae diliguntur amore concupiscentiae. Etsi enim Deus
              concupiscatur, tamen idem est concupiscere Deum et maximum bonorum, quod nobis ex Deo
              provenit; sicut idem est concupiscere vinum et effectum vini in nobis, puta
              delectationem.</p>
            <p xml:id="ta-l4d49q1-d1e579">Ad quartum dicendum, quod in solo Deo invenitur sufficientia sicut in principio omnis
              boni, quod quaerit appetitus; sed ex divino munere invenitur sufficientia quoad ipsos
              in illis quibus a Deo confertur ut omnia bona sufficienter habeant.</p>
            <p xml:id="ta-l4d49q1-d1e582">Ad quintum dicendum, quod quamvis omne accidens, inquantum hujusmodi, sit substantia
              ignobilius; tamen aliquod accidens quantum ad aliquid potest esse substantia dignius.
              Potest enim accidens considerari dupliciter. Uno modo secundum quod inhaeret subjecto,
              ex quo habet rationem accidentis; et sic omne accidens substantia indignius est. Alio
              modo potest considerari in ordine ad aliquid extra; et sic aliquod accidens potest
              esse substantia nobilius, inquantum per ipsum substantia aliqua conjungitur alicui
              nobiliori se; et hoc modo beatitudo creata, et gratia, et hujusmodi, sunt aliquid
              nobilius natura animae cui inhaerent. Est etiam aliqua consideratio secundum quam omne
              accidens nobilius est, inquantum scilicet substantia comparatur ad accidens sibi
              inhaerens sicut potentia ad actum.</p>

          </div>
          <div xml:id="ta-l4d49q1-Dd1e586">
            <head xml:id="ta-l4d49q1-Hd1e588">Quaestiuncula 2</head>
            <p xml:id="ta-l4d49q1-d1e591">Ad secundam quaestionem dicendum, quod sicut ex dictis patet, ultimus finis rei in
              ipsa re acceptus, est id per quod conjungitur res suo fini exteriori, qui est
              principium suae perfectionis. Deo autem, qui est ultimus finis rerum, res dupliciter
              conjungi possunt. Uno modo per modum assimilationis, ut sic dicatur illa res esse Deo
              conjunctissima quae est Deo simillima; et secundum hoc oportet illud in unaquaque re
              esse ultimum ejus finem, secundum quod maxime Deo assimilatur. Unumquodque autem
              secundum hoc ad Dei similitudinem accedit quod est actu, recedit vero secundum quod
              est in potentia; et illud per quod res maxime est in actu, est ejus ultimus finis.
              Alio modo pertingendo ad ipsum Deum: quae quidem conjunctio soli creaturae rationali
              est possibilis, quae potest ipsi Deo conjungi per cognitionem et amorem, eo quod Deus
              est objectum operationis ejus, non autem operationis alicujus alterius creaturae.
              Quocumque autem modo consideretur ultima perfectio hominis, quae est ejus finis,
              oportet eam ponere in genere actus. Si enim consideremus modum conjunctionis ad Deum,
              quae est communis omnibus creaturis, cum res magis sit in actu secundum quod est
              operans, quam secundum quod est potens operari; erit ultima perfectio uniuscujusque
              rei sua operatio perfecta: unde res esse dicitur propter suam operationem. Similiter
              si consideremus conjunctionem quae est propria rationalis creaturae, ultima perfectio
              hominis in operatione consistit: habitus enim non conjungitur objecto nisi mediante
              actu; et ideo oportet quod beatitudo in genere actus ponatur. Tamen haec secunda
              consideratio propinquius, inducit in considerationem beatitudinis quam prima, quia
              beatitudo non est nisi rationalis creaturae.</p>
            <p xml:id="ta-l4d49q1-d1e594">Ad primum ergo dicendum, quod in quolibet ordine omnia quae sunt ad finem,
              cooperantur ad ultimum finem; unde cum perfecta hominis operatio sit ultimus finis
              ejus, sicut et uniuscujusque rei: omne bonum hominis cooperatur ad perfectam
              operationem ipsius; sicut ad perfectam operationem hominis in hac vita cooperantur
              habitus quibus actus informantur; et alia bona naturalia sicut principia actuum, et
              bona exteriora sicut instrumentaliter necessaria ad perfectam operationem. Ita ergo
              omnium bonorum congregatio ponitur esse beatitudo, inquantum omnia bona congregata
              coadjuvant ad operationem perfectissimam hominis, quae est essentialiter ipsa
              beatitudo. Praedicta etiam bona omnia ordinantur ad beatitudinem patriae, secundum
              quod per eorum usum meremur; et quamvis non omnia in beatitudine illa maneant per
              seipsa, manent tamen in sibi succedentibus, sicut fidei succedit sufficientia bonorum
              aeternorum.</p>
            <p xml:id="ta-l4d49q1-d1e597">Ad secundum dicendum, quod in actu duo consideranda sunt; scilicet substantia actus,
              et forma ipsius, a qua perfectionem habet actus. Ergo secundum substantiam principium
              est naturalis potentia; sed secundum formam suam principium est ejus habitus. Si ergo
              habitus ille sit acquisitus, totaliter nostri actus causa erimus; si vero sit infusus,
              erit ejus perfectio a causa exteriori, quae habitum causat. Actus autem noster non
              ponitur esse beatitudo, nisi ratione suae perfectionis, ex qua habet quod fini
              exteriori nobilissime conjungatur; et ideo nostrae beatitudinis non sumus nos causa,
              sed Deus.</p>
            <p xml:id="ta-l4d49q1-d1e600">Ad tertium dicendum, quod duplex est delectatio. Una quae praecedit assecutionem
              finis, et haec est ordinabilis in aliud: potest enim ordinari ad perfectam
              operationem, inquantum videlicet illa in quibus delectamur, attentius agimus. Alia
              delectatio est quae consequitur assecutionem finis; et illa efficitur per operationem
              quae fini conjungit: et ideo haec delectatio non est ipsa beatitudo, sed quaedam
              beatitudinis perfectio, et forma, ut supra dictum est.</p>
            <p xml:id="ta-l4d49q1-d1e604">Ad quartum dicendum, quod multitudo actuum ab eodem habitu procedentium respectu
              ejusdem objecti non causatur nisi ex interruptione temporis: et ideo in beatitudine
              perfecta, ubi non erit aliqua interruptio, sed continua operatio, non erit nisi una
              beatitudo.</p>
            <p xml:id="ta-l4d49q1-d1e607">Ad quintum dicendum, quod, sicut supra dictum est, beatitudo viae non est perfecta
              beatitudo, sed quaedam participatio beatitudinis; et ideo non semper est in actu, sed
              quandoque est in habitu: unde dormiens non potest dici beatus quantum ad id quod tunc
              habet, sed inquantum ipsa operatio est in eo habitualiter. Secundum enim quod effectus
              sunt in suis causis, sic operationes sunt in habitibus.</p>

          </div>
          <div xml:id="ta-l4d49q1-Dd1e611">
            <head xml:id="ta-l4d49q1-Hd1e613">Quaestiuncula 3</head>
            <p xml:id="ta-l4d49q1-d1e616">Ad tertiam quaestionem dicendum, quod vita dicitur dupliciter. Uno modo ipsum esse
              viventis; quia, ut in 2 de anima dicitur, vivere viventibus est esse. Ex hoc autem
              dicitur aliquid vivens quod potest seipsum movere secundum aliquam actionem: unde et
              plantae dicuntur vivere ex hoc quod movent se secundum augmentum; et animalia
              ulterius, inquantum movent se secundum locum, et inquantum movent se ad sentiendum; in
              homine autem ulterius, inquantum potest se movere ad volendum et intelligendum.
              Cujuslibet autem potentiae perfectio est suus actus: unde secundo translatum est nomen
              vitae ad significandum operationem ad quam aliquis seipsum movet, sicut sentire
              dicitur vita animalis, et intelligere vita hominis: et secundum hunc modum unusquisque
              illam operationem suam vitam reputat cui maxime intendit, quasi ad hoc sit totum esse
              suum ordinatum; secundum quem modum loquendi dicitur: iste ducit talem vel talem
              vitam: et sic Epicurei posuerunt beatitudinem esse vitam voluptuosam. Operatio autem
              non mensuratur tempore nisi secundum quod est motui adjuncta: unde et operationes quae
              non adjunguntur motui, sed termino motus, non mensurantur tempore, sed instanti, ut
              patet de illuminatione. Et ideo si est aliqua operatio omnino transcendens motum,
              talis operatio non mensurabitur tempore, sed mensura quae est supra tempus. Visio
              autem Dei, quae ponitur esse beatitudo hominis, non potest esse actio tempore
              mensurata secundum seipsam, cum non sit successiva; nec ex parte videntis aut visi,
              cum utrumque sit extra motum: unde sicut nec tempore, ita nec instanti, quod est
              terminus temporis, mensurari potest. Non potest etiam mensurari aevo: quia aevum,
              secundum quod ab aeternitate distinguitur, pertinet ad creaturas immutabiles; haec
              autem visio excedit naturalem potentiam creaturae, cum ad eam nulla creatura ex suis
              naturalibus pertingere possit: unde propria mensura ejus est ipsa aeternitas; et ideo
              visio Dei, quae est ipsa beatitudo, est ipsa vita aeterna.</p>
            <p xml:id="ta-l4d49q1-d1e619">Ad primum ergo patet responsio ex dictis.</p>
            <p xml:id="ta-l4d49q1-d1e622">Ad secundum dicendum, quod quamvis vita primo ex motu sit cognita, quia per motum
              primo viventia a non viventibus distincta sunt; tamen nomen vitae se extendit ulterius
              ad omnes operationes quae non sunt ab aliquo exteriori movente, sicut velle,
              intelligere, et hujusmodi: unde etiam ad hujusmodi operationes nomen motus
              transfertur, ut cum dicimus intelligere, motum esse intellectus; et velle, motum
              voluntatis.</p>
            <p xml:id="ta-l4d49q1-d1e625">Ad tertium dicendum, quod aeternitas non est communicabilis homini ita quod sit ejus
              mensura adaequata, vel alicujus quod in ipso est, ut probat ratio inducta. Potest
              tamen homini communicari secundum quamdam participationem; ut sicut homo fit particeps
              divinae operationis in videndo Deum, ita fiat particeps aeternitatis, qua divina
              operatio mensuratur; et sic ipsa ejus operatio dicitur vita aeterna.</p>
            <p xml:id="ta-l4d49q1-d1e629">Ad quartum dicendum, quod vita aeterna quae a sanctis habebitur, dicitur secundum
              participationem aeternitatis non solum quantum ad defectum finis, per quem modum etiam
              damnatorum poena aeterna dicitur, sed ulterius quantum ad remotionem omnis mutationis
              non solum in actu, quam etiam aevum excludit, sed etiam in potentia: quia sancti ex
              hoc quod Deo adhaerebunt, stabilitatem ex divino munere consequentur, ut scilicet
              transmutari non possint; quod Deus habet ex natura, ratione cujus est aeternus.</p>

          </div>
          <div xml:id="ta-l4d49q1-Dd1e633">
            <head xml:id="ta-l4d49q1-Hd1e635">Quaestiuncula 4</head>
            <p xml:id="ta-l4d49q1-d1e638">Ad quartam quaestionem dicendum, quod, sicut dicit Augustinus, 19 de Civit. Dei, pax
              omnium rerum est tranquillitas ordinis: ex quo patet quod ex hoc ratio pacis assumitur
              quod aliquid non impeditur a recto ordine: tranquillitas enim perturbationem
              impedimenti excludit. Pax autem praecipue respicit illum ordinem quo voluntas in
              aliquid ordinatur: unde et tunc dicimus hominem pacem habere quando nihil est quod
              impediat ordinem suae voluntatis in aliquid; et similiter dicimus pacem esse in
              civitate, quando nihil est quod perturbet rectum ordinem civitatis, qui est ex
              voluntate gubernatoris civitatis; et secundum etiam quod inanimata appetitum naturalem
              habere dicuntur, ponimus unamquamque rem habere pacem, secundum quod non impeditur ab
              inclinatione quam habet in suum finem, quem naturaliter appetit. Operationem autem in
              qua beatitudo consistit, oportet esse operationem non impeditam: quia impedimentum
              aliquid de ejus perfectione detraheret; unde etiam delectatio quae perfectam
              operationem consequitur, causatur ex operatione non impedita, ut dicitur in 7 Ethic.;
              et ideo ad beatitudinem requiritur pax, non quae sit ipsa essentia beatitudinis, sed
              sicut remotio eorum quae possent beatitudinem impedire. Et quia ex hoc ipso quod
              desideratur aliquid, contrarium ejus refugit appetitus; ideo ex hoc ipso quod omnes
              appetunt beatitudinem naturaliter, etiam naturaliter refugiunt beatitudinis
              impedimenta; et hoc est eos naturaliter desiderare pacem.</p>
            <p xml:id="ta-l4d49q1-d1e641">Ad primum ergo dicendum, quod pax dicitur esse finis civitatis Dei, quasi
              propinquissima dispositio ad finem, quae est simul cum ipso fine; et non quasi ipsa
              sit per se finis.</p>
            <p xml:id="ta-l4d49q1-d1e644">Ad secundum dicendum similiter.</p>
            <p xml:id="ta-l4d49q1-d1e647">Ad tertium dicendum, quod pacem omnia desiderant, non sicut finem, sed sicut id sine
              quo finis haberi non potest.</p>
            <p xml:id="ta-l4d49q1-d1e651">Ad quartum dicendum, quod ultimus finis rei non est quies, sed operatio rei, cujus
              perfectio non potest esse nisi re perfecta existente; motus autem est actus
              imperfecti; et secundum hoc quies ad quam terminatur motus, est finis propinquior quam
              ipse motus; et sic motus ordinatur in quietem sicut in finem.</p>

          </div>
          <div xml:id="ta-l4d49q1-Dd1e656">
            <head xml:id="ta-l4d49q1-Hd1e658">Quaestiuncula 5</head>
            <p xml:id="ta-l4d49q1-d1e661">Ad quintam quaestionem dicendum, quod nomen regni a regendo est sumptum; regere autem
              providentiae actus est; unde secundum hoc aliquis regnum habere dicitur quod alios sub
              sua providentia habet; et ideo secundum hoc homines in regno Dei esse dicuntur, quod
              ejus providentiae perfecte subduntur. Providentiae autem est ordinare in finem. In
              finem autem ordinantur et ea quae distant a fine, secundum quod perducuntur ad finem;
              et ea quae jam assecuta sunt finem, secundum quod in fine conservantur. Et cum regula
              providentiae sit finis; illa perfecte providentiae subsunt quae jam in ipso fine
              collocantur; et ideo in eis nihil potest esse ab ordine providentiae alienum. In aliis
              autem quae a fine distant, secundum hoc magis vel minus divinae providentiae subsunt,
              secundum quod magis et minus a fine elongantur: propinquissimi sunt fini qui sunt in
              via ad finem. Via autem perveniendi ad finem est fides per dilectionem operans. Unde
              et regnum Dei, quasi antonomastice, dupliciter dicitur: quandoque congregatio eorum
              qui per fidem ambulant; et sic Ecclesia militans regnum Dei dicitur: quandoque autem
              illorum collegium qui jam in fine stabiliti sunt; et sic ipsa Ecclesia triumphans
              regnum Dei dicitur; et hoc modo esse in regno Dei idem est quod esse in beatitudine.
              Nec differt, secundum hoc, regnum Dei a beatitudine, nisi sicut differt bonum commune
              totius multitudinis a bono singulari uniuscujusque.</p>
            <p xml:id="ta-l4d49q1-d1e664">Ad primum ergo dicendum, quod beatitudo non subest providentiae quasi ad finem
              ordinata, sed quia ad ipsam alia ordinantur.</p>
            <p xml:id="ta-l4d49q1-d1e667">Ad secundum dicendum, quod Dionysius sufficienter tangit ea quae ad regnum exiguntur,
              prout significat multitudinem gubernatam a providentia; ad cujus actum tria
              requiruntur; scilicet finis, ordo ad finem, et regula ordinis: quae quidem est duplex.
              Una in ordinante; et haec est lex, ex qua rectitudo ordinis procedit. Alia est in ipso
              ordinato, per quam fit ut rectitudo ordinis non deseratur; et haec regula est id quod
              causat ordinationem in finem, sive sit forma, vel virtus, vel aliquid hujusmodi; et
              hoc appellat Dionysius ornatum. Quamvis autem haec quatuor ad omnem creaturam possint
              pertinere, quia omnia a Deo sunt in finem ordinata secundum legem aeternae sapientiae,
              et rebus omnibus sunt datae virtutes quibus in finem tendant; specialiter tamen ad
              rationales creaturas pertinent, quae ad ipsum ultimum finem modo nobilissimo natae
              sunt pervenire, et cognoscunt rationem ordinis et finis.</p>
            <p xml:id="ta-l4d49q1-d1e670">Ad tertium dicendum, quod regnum importat perfectionem et in praesidente, et in eo
              qui subest; sed in praesidente sicut in perfectionis principio, qui suam rectitudinem
              aliis imponit; in eo vero qui subest, tamquam in accipiente perfectionem ab alio.
              Sancti autem qui sunt in patria, hoc modo divinae providentiae subduntur, quia etiam
              ipsi providentes fiunt sibi ipsis, vel etiam aliis secundum quod omnia alia erunt eis
              subjecta. Et ideo ad regnum Dei pertinent non solum ut existentes sub rege, sed etiam
              ut reges, qui tamen erunt sub uno summo rege; et ideo dicitur Apocal. 5, 10:
                <quote xml:id="ta-l4d49q1-Qd1e672">fecisti nos Deo nostro regnum et sacerdotes, et regnabimus super
                terram</quote>.</p>
            <p xml:id="ta-l4d49q1-d1e677">Ad quartum dicendum, quod ibi regnum Dei accipitur Ecclesia militans, et non
              triumphans.</p>
          </div>
        </div>
        <div xml:id="ta-l4d49q1-Dd1e682" type="articulus">
          <head xml:id="ta-l4d49q1-Hd1e684">Articulus 3</head>

          <head xml:id="ta-l4d49q1-Hd1e687" type="questionTitle">Utrum omnes appetant beatitudinem</head>

          <div xml:id="ta-l4d49q1-Dd1e690">
            <head xml:id="ta-l4d49q1-Hd1e692">Quaestiuncula 1</head>
            <p xml:id="ta-l4d49q1-d1e695">Ad tertium sic proceditur. Videtur quod non omnes appetant beatitudinem. Nullus enim
              vult quod ignorat, ut patet per Augustinum in Lib. de Trinit., et per philosophum, qui
              dicit in 3 de anima, quod objectum voluntatis est appetibile apprehensum. Sed non
              omnes cognoscunt beatitudinem, cum multi circa beatitudinem erraverint. Ergo non omnes
              appetunt beatitudinem.</p>
            <p xml:id="ta-l4d49q1-d1e698">Praeterea, quicumque appetit beatitudinem, appetit illud quod est essentialiter ipsa
              beatitudo. Sed ipsa beatitudo est Dei visio, quam non omnes appetunt. Ergo non omnes
              appetunt beatitudinem.</p>
            <p xml:id="ta-l4d49q1-d1e701">Praeterea, illud quod non potest apprehendi, non potest desiderari. Sed duo contraria
              esse simul, non cadit in apprehensione, ut patet 4 Metaph. Ergo contraria simul non
              possunt appeti. Sed aliqui appetunt ea quae sunt beatitudini contraria, sicut illi qui
              appetunt peccata. Ergo non omnes appetunt beatitudinem.</p>
            <p xml:id="ta-l4d49q1-d1e704">Praeterea, peccatum est, spreto incommutabili bono, rebus mutabilibus adhaerere. Sed
              beatitudo est incommutabile bonum. Ergo qui peccat, eam spernit; et sic non omnes eam
              appetunt.</p>
            <p xml:id="ta-l4d49q1-d1e708">Sed contra est quod Boetius in 3 de Consol., probat, quod mentibus omnium hominum
              veri boni cupiditas inserta est. Verum autem bonum dicit beatitudinem. Ergo beatitudo
              ab omnibus appetitur.</p>
            <p xml:id="ta-l4d49q1-d1e711">Praeterea, unicuique appetibilis est suus finis. Sed beatitudo est ultimus finis
              humanae vitae. Ergo omnes homines beatitudinem appetunt.</p>

          </div>
          <div xml:id="ta-l4d49q1-Dd1e715">
            <head xml:id="ta-l4d49q1-Hd1e717">Quaestiuncula 2</head>
            <p xml:id="ta-l4d49q1-d1e720">Ulterius. Videtur quod aliquis possit miseriam appetere. Omnis enim rationalis
              potentia ad opposita se habet. Sed voluntas est potentia rationalis. Ergo se habet ad
              opposita. Beatitudini autem opponitur miseria. Ergo si potest aliquis appetere
              beatitudinem, potest etiam appetere miseriam.</p>
            <p xml:id="ta-l4d49q1-d1e723">Praeterea, si non potest aliquis velle miseriam, impossibile est eum velle. Ergo
              necesse est eum non velle. Sed necessitas coactionem vel prohibitionem importat, ut
              Anselmus dicit. Ergo voluntas cogi poterit; quod ejus repugnat libertati.</p>
            <p xml:id="ta-l4d49q1-d1e726">Praeterea, sicut beatitudo est ab omnibus appetibilis, ita et esse. Sed quidam volunt
              non esse, ut patet de his qui seipsos interficiunt. Ergo et quidam possunt velle
              miseriam.</p>
            <p xml:id="ta-l4d49q1-d1e729">Praeterea, voluntas est de fine, ut dicitur 3 Ethic. Sed finis est bonum, vel
              apparens bonum, ut dicitur 2 Phys. Ergo tam bonum quam apparens bonum potest
              desiderari. Sed illud quod est malum, potest esse apparens bonum. Ergo miseria
              quantumcumque sit mala, aliquis eam velle poterit.</p>
            <p xml:id="ta-l4d49q1-d1e733">Sed contra est quod Augustinus in Lib. de Lib. Arb., ostendit quod nullus homo potest
              velle esse miser.</p>
            <p xml:id="ta-l4d49q1-d1e736">Praeterea, sicut se habet intellectus ad primum intelligibile, ita se habet voluntas
              ad primum appetibile. Sed intellectus non potest assentire contrario primi
              intelligibilis, quod est affirmationem et negationem non esse simul veram, ut probatur
              4 Metaph. Ergo voluntas non potest assentire miseriae, quae est contrarium sui primi
              appetibilis.</p>

          </div>
          <div xml:id="ta-l4d49q1-Dd1e740">
            <head xml:id="ta-l4d49q1-Hd1e742">Quaestiuncula 3</head>
            <p xml:id="ta-l4d49q1-d1e745">Ulterius. Videtur quod nullus appetendo beatitudinem mereatur. Naturalibus enim non
              meremur. Sed appetitus beatitudinis est homini naturalis; alias non esset omnibus
              communis. Ergo nullus appetendo beatitudinem meretur.</p>
            <p xml:id="ta-l4d49q1-d1e748">Praeterea, cum meritum et demeritum sint circa idem, nullus meretur in eo quod vitare
              non potest, sicut nec peccat, ut dicit Augustinus. Sed homo non potest non appetere
              beatitudinem. Ergo nullus appetendo meretur.</p>
            <p xml:id="ta-l4d49q1-d1e751">Praeterea, nullus potest ex propriis viribus mereri vitam aeternam, sicut Pelagius
              dicebat. Sed homo ex propriis viribus beatitudinem appetere potest. Ergo appetendo
              beatitudinem non meretur.</p>
            <p xml:id="ta-l4d49q1-d1e754">Sed contra, eodem modo aliquis desiderat beatitudinem et Deum. Si ergo nullus
              desiderando beatitudinem meretur, nullus desiderando Deum merebitur; quod est
              absurdum.</p>
            <p xml:id="ta-l4d49q1-d1e758">Praeterea, caritas est principium merendi. Sed caritas principaliter respicit finem.
              Ergo ex motu voluntatis in ultimum finem maxime meremur; et ita in appetendo
              beatitudinem.</p>

          </div>
          <div xml:id="ta-l4d49q1-Dd1e763">
            <head xml:id="ta-l4d49q1-Hd1e765">Quaestiuncula 4</head>
            <p xml:id="ta-l4d49q1-d1e768">Ulterius. Videtur quod non omne quod aliquis vult, propter beatitudinem velit. Nullus
              enim delectationem propter aliquid vult, ut dicitur 7 Ethic. Delectatio autem non est
              ipsa beatitudo, ut ex supra dictis patet. Ergo non quidquid aliquis vult, propter
              beatitudinem vult.</p>
            <p xml:id="ta-l4d49q1-d1e771">Praeterea, id quod potest propter beatitudinem desiderari, est ad beatitudinem
              ordinabile. Sed multi volunt aliqua quae non sunt ordinabilia in beatitudinem, sed
              magis ab ea avertunt, sicut est de peccatoribus. Non ergo omne quod aliquis vult,
              propter beatitudinem vult.</p>
            <p xml:id="ta-l4d49q1-d1e774">Praeterea, illud quod in se nullam speciem boni habet, non potest ad beatitudinem
              desiderari. Sed quandoque desideratur aliquid quod nullam speciem boni habet, sicut
              patet per Augustinum in Lib. Confess., ubi dicit: <quote xml:id="ta-l4d49q1-Qd1e776">id furatus sum quod mihi
                abundabat, et multo melius; nec ea re volebam frui quam furto appetebam; sed ipso
                furto et peccato (...) et ita quaero quid me in furto delectaverit; et ecce species
                nulla est</quote>. Ergo aliquid desideratur non propter beatitudinem.</p>
            <p xml:id="ta-l4d49q1-d1e780">Praeterea, mors nullo modo ad beatitudinem potest ordinari, nisi forte sub spe vitae
              consequendae post mortem: quia beatitudo non nisi viventis est. Sed quidam seipsos
              mortem pati voluerunt vel a seipsis, vel ab aliis, sub nulla spe futurae vitae. Ergo
              non omne quod quis vult, propter beatitudinem vult.</p>
            <p xml:id="ta-l4d49q1-d1e784">Praeterea, ex hoc hominis voluntas recta indicatur quod in rectum finem ordinatur. Si
              ergo quidquid desideratur, propter beatitudinem desideratur, omnis voluntas hominis
              est recta: quod falsum est.</p>
            <p xml:id="ta-l4d49q1-d1e787">Praeterea, propter quod aliquis vult aliquid actu, oportet actu esse cogitatum. Si
              ergo quidquid vult propter beatitudinem vult, in omni desiderio oportebit beatitudinem
              actu esse cogitatam; quod apparet esse falsum. Ergo idem quod prius.</p>
            <p xml:id="ta-l4d49q1-d1e790">Sed contra, in eo quod propter se desideratur, et nunquam propter aliud, stat motus
              desiderii. Sed illud in quo stat motus desiderii, est ultimus finis. Si ergo aliud
              quam beatitudo sit desideratum propter se, et nunquam propter aliquid aliud; aliud
              quam beatitudo erit ultimus finis; quod esse non potest. Ergo omne aliud desideratum,
              vel mediate vel immediate ad beatitudinis desiderium refertur.</p>
            <p xml:id="ta-l4d49q1-d1e793">Praeterea, Dionysius dicit, quod pacem omnia desiderant, et quod propter eam agunt
              quaecumque agunt. Sed pax ordinatur in beatitudinem, ut ex dictis patet. Ergo quidquid
              desideratur, propter beatitudinem desideratur.</p>
          </div>
          <div xml:id="ta-l4d49q1-Dd1e797">
            <head xml:id="ta-l4d49q1-Hd1e799">Quaestiuncula 1</head>
            <p xml:id="ta-l4d49q1-d1e802">Respondeo dicendum ad primam quaestionem, quod in omni ordine mobilium et motorum
              oportet secundos motores ordinari in finem primi motoris per dispositionem impressam
              in eis a primo motore; sicut patet cum anima movet manum et manus baculum, et baculus
              percutit, quod est finis intentus ab anima; baculus et manus tendunt ad finem ab anima
              intentum per hoc quod anima in eis imprimit mediate vel immediate. Sed hoc distat in
              motibus naturalibus et violentis; quod in motibus violentis impressio relicta a primo
              motore in secundis motoribus est praeter naturam eorum; et ideo operatio consequens ex
              tali impressione est eis difficilis et laboriosa: sed in motibus naturalibus impressio
              relicta a primo motore in secundis motoribus, est eis causa naturalis; et ideo
              operatio hanc impressionem consequens est conveniens et suavis; et ideo dicitur Sap.
              8, quia Deus omnia suaviter disponit: quia unaquaeque res ex natura sibi divinitus
              indita tendit in id ad quod per divinam providentiam ordinatur secundum exigentiam
              impressionis receptae. Et quia omnia procedunt a Deo inquantum bonus est, ut dicit
              Augustinus, et Dionysius; ideo omnia creata secundum impressionem a creatore receptam
              inclinantur in bonum appetendum secundum suum modum; ut sic in rebus quaedam
              circulatio inveniatur; dum, a bono egredientia, in bonum tendunt. Haec autem
              circulatio in quibusdam perficitur creaturis, in quibusdam autem remanet imperfecta.
              Illae enim creaturae quae non ordinantur ut pertingant ad illud primum bonum a quo
              processerunt, sed solummodo ad consequendam ejus similitudinem qualemcumque; non
              perfecte habent hanc circulationem; sed solum illae creaturae quae ad ipsum primum
              principium aliquo modo pertingere possunt; quod solum est rationabilium creaturarum,
              quae Deum ipsum assequi possunt per cognitionem et amorem: in qua assecutione
              beatitudo eorum consistit, ut ex dictis patet. Et ideo sicut quaelibet res alia
              naturaliter appetit suum bonum, ita quaelibet creatura rationalis naturaliter suam
              beatitudinem appetit.</p>
            <p xml:id="ta-l4d49q1-d1e805">Ad primum ergo dicendum, quod sicut visibile est duplex; scilicet per se, ut color,
              et per accidens, ut homo: ita etiam appetibile, quod est objectum voluntatis,
              dupliciter accipi potest; per se, et per accidens. Per se objectum voluntatis est
              bonum; sed per accidens est hoc vel illud bonum. Et sicut bonum, communiter loquendo,
              est per se objectum voluntatis; ita et summum bonum est ultimus voluntatis finis, per
              se loquendo: sed hoc vel illud bonum ponitur ut ultimus voluntatis finis et principale
              ejus objectum quasi per accidens. Beatitudo ergo quantum ad id quod in ipsa est per se
              voluntatis principale objectum, est omnibus nota; sed quantum ad id quod accidit per
              se objecto, non est nota. Omnes enim cognoscunt perfectum bonum, et hoc appetunt, dum
              beatitudinem appetunt; sed hoc perfectum bonum esse voluptatem vel divitias, virtutem,
              vel quidquid hujusmodi, est per accidens; et ideo circa hoc non est inconveniens
              multos esse errores.</p>
            <p xml:id="ta-l4d49q1-d1e808">Ad secundum dicendum, quod quamvis divina visio sit ipsa beatitudo, non tamen
              sequitur quod quicumque appetit beatitudinem, appetat divinam visionem: quia
              beatitudo, inquantum hujusmodi, importat per se objectum voluntatis, non autem ipsa
              divina visio; sicut aliquis appetit dulce, qui tamen non appetit mel.</p>
            <p xml:id="ta-l4d49q1-d1e811">Ad tertium dicendum, quod quamvis aliqui appetant ea quae sunt contraria beatitudini
              secundum rei veritatem; tamen secundum suam aestimationem non sunt contraria, sed
              perducentia ad eam.</p>
            <p xml:id="ta-l4d49q1-d1e815">Ad quartum dicendum, quod ille qui peccat inhaerendo bonis mutabilibus sicut fini,
              accipit ipsas res mutabiles quasi principale appetibile et perfectum bonum; et ideo
              eis inhaerendo beatitudinem appetit. Sicut enim non sequitur quod aliquis appetendo
              beatitudinem appetat id quod secundum rei veritatem est beatitudo; ita etiam non
              sequitur quod aliquis spernendo id quod secundum rei veritatem est beatitudo,
              beatitudinem spernat: sicut non sequitur quod qui ignorat hominem, ignoret album,
              quamvis homo sit albus.</p>

          </div>
          <div xml:id="ta-l4d49q1-Dd1e819">
            <head xml:id="ta-l4d49q1-Hd1e821">Quaestiuncula 2</head>
            <p xml:id="ta-l4d49q1-d1e824">Ad secundam quaestionem dicendum, quod operatio causae secundae semper fundatur super
              operatione causae primae, et praesupponit eam; et ideo oportet quod omnis operatio
              animae procedat ex suppositione ejus quod inditum est animae ex impressione primi
              agentis, Dei scilicet; et ideo videmus ex parte intellectus, quod ad nihil
              intelligendum anima potest procedere nisi ex suppositione illorum quorum cognitio est
              ei innata; et propter hoc non potest assentire alicui quod sit contrarium his
              principiis quae naturaliter cognoscit; et similiter oportet esse ex parte voluntatis.
              Unde cum ex impressione primae causae, scilicet Dei, hoc animae insit ut bonum velit;
              et perfectum bonum tamquam finem ultimum appetat; impossibile est quod contrarium ejus
              in appetitu illius cadat: et ideo nullus potest miseriam velle, vel malum, nisi per
              accidens; quod contingit dum appetit aliquod malum quod apprehendit ut bonum.</p>
            <p xml:id="ta-l4d49q1-d1e827">Ad primum ergo dicendum, quod potentia rationalis se habet ad opposita in his quae ei
              subsunt; et haec sunt illa quae per ipsam determinantur: non autem potest in opposita
              illorum quae sunt ei ab alio determinata; et ideo voluntas non potest in oppositum
              ejus ad quod ex divina impressione determinatur, scilicet in oppositum finis ultimi;
              potest autem in oppositum eorum quae ipsa sibi determinat, sicut sunt ea quae
              ordinantur in finem ultimum, quorum electio ad ipsam pertinet.</p>
            <p xml:id="ta-l4d49q1-d1e830">Ad secundum dicendum, quod coactio, cum violentiam importet, et prohibitio similiter,
              non pertinent ad illam necessitatem quae naturam rei consequitur: quia omne violentum
              est contra naturam; et ideo cum naturaliter voluntas necessario feratur in
              beatitudinem, hoc coactionem in ipsa non ponit, nec aliquam libertatis
              diminutionem.</p>
            <p xml:id="ta-l4d49q1-d1e833">Ad tertium dicendum, quod nihil prohibet aliquid quod secundum se est appetibile,
              aliquo adjuncto appetibile non esse. Unde etiam esse, quod per se ab omnibus
              desideratur, et secundum se est bonum, aliquo adjuncto redditur malum et odibile,
              sicut esse in tristitia vel miseria; unde et per accidens non esse appetitur, non
              quidem inquantum privat esse, sed inquantum tollit illud malum quod esse odiosum
              reddebat. Carere autem malo bonum est; unde et qui appetit non esse, appetit illud ut
              bonum. Sed miseria nunquam potest accipi ut bonum, quia dicit rationem perfecti mali;
              et ideo nullus potest velle esse miser. Non esse autem non dicit ipsam rationem mali,
              sed id quod est malum; et ideo aliquo adjuncto, quod habet rationem boni, potest esse
              appetibile; sicut patet per philosophum in 9 Ethic., et per Hieronymum in Glossa
              Hierem. 20. Quod autem Augustinus dicit, quod nullus appetit non esse, intelligendum
              est per se loquendo.</p>
            <p xml:id="ta-l4d49q1-d1e837">Ad quartum dicendum, quod non potest aestimari quod albedo sit nigredo, quamvis
              possit aestimari quod id quod est album, ut homo, sit nigrum; et similiter potest
              aestimari ut id quod est bonum, sit malum: sed quod ipsa bonitas sit malitia, aut e
              converso, aestimari non potest. Et quia miseria implicat in se rationem mali, ideo non
              potest aestimari ut bona, et propter hoc non potest appeti.</p>

          </div>
          <div xml:id="ta-l4d49q1-Dd1e841">
            <head xml:id="ta-l4d49q1-Hd1e843">Quaestiuncula 3</head>
            <p xml:id="ta-l4d49q1-d1e846">Ad tertiam quaestionem dicendum, quod bonum, quod est objectum voluntatis, est in
              rebus, ut dicit philosophus in 6 Metaph.; et ideo oportet quod motus voluntatis
              terminetur ad rem extra animam existentem. Quamvis autem res, prout est in anima,
              possit considerari secundum rationem communem praetermissa ratione particulari; res
              tamen extra animam non potest esse secundum communem rationem nisi cum additione
              propriae rationis; et ideo oportet, quantumcumque voluntas feratur in bonum, quod
              feratur in aliquod bonum determinatum; et similiter quantumcumque feratur in summum
              bonum, quod feratur in summum bonum hujus vel illius rationis. Quamvis autem ex
              naturali inclinatione voluntas habeat ut in beatitudinem feratur secundum communem
              rationem, tamen quod feratur in beatitudinem talem vel talem, hoc non est ex
              inclinatione naturae, sed per discretionem rationis, quae adinvenit in hoc vel in illo
              summum bonum hominis constare; et ideo quandocumque aliquis beatitudinem appetit,
              actualiter conjungitur ibi appetitus naturalis, et appetitus rationalis; et ex parte
              appetitus naturalis semper est ibi rectitudo; sed ex parte appetitus rationalis
              quandoque est ibi rectitudo, quando scilicet appetitur ibi beatitudo ubi vere est;
              quandoque autem perversitas, quando appetitur ubi vere non est; et sic in appetitu
              beatitudinis potest aliquis vel mereri adjuncta gratia, vel demereri, secundum quod
              ejus appetitus est rectus vel perversus.</p>
            <p xml:id="ta-l4d49q1-d1e849">Ad primum ergo dicendum, quod in appetitu beatitudinis semper cum eo quod est
              naturale, conjungitur aliquod voluntarium non naturale, et sic potest ibi cadere ratio
              meriti vel demeriti.</p>
            <p xml:id="ta-l4d49q1-d1e852">Ad secundum dicendum, quod quamvis nullus possit vitare quin beatitudinem aliquo modo
              appetat, potest tamen vitare quod non appetat eam hoc modo quo est appetenda; et sic
              potest mereri vel demereri.</p>
            <p xml:id="ta-l4d49q1-d1e855">Ad tertium dicendum, quod ad appetendam beatitudinem perfecto appetitu, qui sufficiat
              ad merendum, homo ex propriis viribus non est sufficiens; sed habet hoc ex munere
              divinae gratiae, ut patet 2 Corinth. 5, 5: <quote xml:id="ta-l4d49q1-Qd1e857">qui efficit nos in hoc ipsum
                Deus</quote>, idest, qui facit nos veram gloriam appetere, secundum Glossam.</p>

          </div>
          <div xml:id="ta-l4d49q1-Dd1e862">
            <head xml:id="ta-l4d49q1-Hd1e864">Quaestiuncula 4</head>
            <p xml:id="ta-l4d49q1-d1e867">Ad quartam quaestionem dicendum, quod secundum philosophum in 7 Ethic., in ordine
              appetibilium hoc modo se habet finis sicut principium in ordine intelligibilium. Quia
              autem illud quod est primum in quolibet genere et maximum, est causa eorum quae sunt
              post; ideo cognitio principii in speculativis est causa cognitionis omnium aliorum; et
              similiter appetitus finis est causa appetendi omnia alia quae sunt ad finem. Unde cum
              beatitudo sit finis humanae vitae; quidquid voluntas appetit facere, ad beatitudinem
              ordinat: quod etiam experimento patet. Quicumque enim appetit aliquid, appetit illud
              inquantum est aestimatum bonum. Per hoc autem quod aliquis habet aliquid quod aestimat
              bonum, reputat se ut beatitudini propinquiorem: quia additio boni super bonum facit
              magis appropinquare bono perfecto, quod est ipsa beatitudo. Et ideo quilibet appetitus
              in beatitudinem ordinatur.</p>
            <p xml:id="ta-l4d49q1-d1e870">Ad primum ergo dicendum, quod delectatio est aliquid eorum quae ad beatitudinem
              exiguntur, cum sit in beatitudine; et ideo appetitus ipse quo quis delectationem
              appetit, in beatitudinem ordinatur, inquantum ipsa delectatio est aliqua similitudo
              vel propinqua vel remota illius delectationis quae beatitudinem perficit.</p>
            <p xml:id="ta-l4d49q1-d1e873">Ad secundum dicendum, quod aliquid ordinari ad beatitudinem per desiderium,
              dupliciter contingit. Uno modo sicut quod quaeritur ut per hoc homo ad beatitudinem
              perveniat; sicut aliquis vult operari opera virtutis, ut per hoc beatitudinem
              mereatur. Alio modo cum quis appetit aliquid ex hoc ipso quod habet aliquam
              similitudinem beatitudinis. Cum enim voluntas appetit aliquid, ex hoc ipso efficitur
              ut desideret illud in quo ejus aliqua similitudo invenitur, quamvis principale
              desideratum habere non possit; et hoc modo omnes qui peccata appetunt, ad beatitudinem
              tendunt, et ad Dei imitationem, ut dicit Augustinus 2 Confession., sic dicens:
                <quote xml:id="ta-l4d49q1-Qd1e875">superbia celsitudinem imitatur, cum tu sis unus super omnia Deus excelsus:
                ambitio quid nisi honorem quaerit, et gloriam, cum tu sis prae cunctis
                honorandus</quote>; et similiter inducit in aliis vitiis.</p>
            <p xml:id="ta-l4d49q1-d1e879">Ad tertium dicendum, quod in illo furto, ut Augustinus, ibidem, dicit, erat aliquid
              speciem boni habens, hoc scilicet, facere aliquid contra legem, in quo quaedam
              libertatis umbra apparet; unde dicit: <quote xml:id="ta-l4d49q1-Qd1e881">quid ergo in illo furto ego dilexi, et in
                quo Deum meum vitiose atque perverse imitatus sum?</quote> Et solvit dicens:
                <quote xml:id="ta-l4d49q1-Qd1e884">an libuit facere contra legem saltem fallacia, quia potentatu non poteram, ut
                libertatem captivus imitarer, faciendo impune quod non liceret, tenebrosa
                omnipotentiae similitudine?</quote></p>
            <p xml:id="ta-l4d49q1-d1e888">Ad quartum dicendum, quod aliqui sine spe futurae vitae morti se exponunt dupliciter.
              Uno modo propter operationem virtutis; sicut illi qui ut salvarent patriam, vel aliqua
              inhonesta vitarent, mortem sustinere praeelegerunt; et hoc quidem in beatitudinem
              ordinabant secundum eorum aestimationem, non consequendam post mortem, sed in ipso
              opere tunc consequendam: quia facere perfectum opus virtutis, quod erat in sustinendo
              mortem, erat ab eis desideratum maxime, in quo beatitudinem ponebant. Alio modo
              propter taedium miseriae quod sustinebant, quam se per mortem vitare aestimabant.
              Vitare autem miseriam et appetere beatitudinem in idem coincidunt. Et ideo constat
              quod desiderium eorum qui mortem sustinere voluerunt, ad beatitudinem ordinabatur.</p>
            <p xml:id="ta-l4d49q1-d1e891">Ad quintum dicendum, quod ad hoc quod voluntas sit recta, duo requiruntur. Unum est
              quod sit finis debitus; aliud, ut id quod ordinatur in finem, sit proportionatum fini.
              Quamvis autem omnia desideria ad beatitudinem referantur, tamen contingit utrolibet
              modo desiderium esse perversum; quia et ipse appetitus beatitudinis potest esse
              perversus, cum quaeritur ubi non est, ut ex dictis patet; et si quaeratur ubi est,
              potest contingere quod id quod propter hunc finem appetitur, non est fini
              proportionatum; sicut cum quis vult furari, ut det eleemosynam, per quam mereatur
              beatitudinem.</p>
            <p xml:id="ta-l4d49q1-d1e894">Ad sextum dicendum, quod sic in intelligibilibus non oportet ut in omnibus
              consequentibus demonstrationibus prima principia essentialiter ingrediantur quasi
              actualiter cogitata, sed virtute tantum, dum demonstratio conficitur ex his quae per
              prima principia fidem habent; ita etiam quamvis omne desiderium ad beatitudinem
              referatur, non tamen oportet quod in omni desiderio de beatitudine actualiter
              cogitetur: sed desiderium beatitudinis est virtute in omnibus aliis desideriis, sicut
              causa in effectu.</p>
          </div>
        </div>
        <div xml:id="ta-l4d49q1-Dd1e900" type="articulus">
          <head xml:id="ta-l4d49q1-Hd1e902">Articulus 4</head>

          <head xml:id="ta-l4d49q1-Hd1e905" type="questionTitle">Utrum beatitudo sanctorum sit major futura post judicium quam
            ante</head>

          <div xml:id="ta-l4d49q1-Dd1e908">
            <head xml:id="ta-l4d49q1-Hd1e910">Quaestiuncula 1</head>
            <p xml:id="ta-l4d49q1-d1e913">Ad quartum sic proceditur. Videtur quod beatitudo sanctorum non sit major futura post
              judicium quam ante. Quanto enim aliquid magis accedit ad similitudinem divinam, tanto
              perfectius beatitudinem participat. Sed anima a corpore separata Deo similior est quam
              corpori conjuncta. Ergo major est ejus beatitudo ante corporis resumptionem quam
              post.</p>
            <p xml:id="ta-l4d49q1-d1e916">Praeterea, virtus unita magis est potens quam multiplicata. Sed anima extra corpus
              magis est unita quam cum est corpori conjuncta. Ergo virtus ejus est major ad
              operandum; et ita perfectius beatitudinem participat, quae in actu consistit.</p>
            <p xml:id="ta-l4d49q1-d1e919">Praeterea, beatitudo consistit in actu intellectus speculativi, ut patet ex supra
              dictis. Sed intellectus in suo actu non utitur organo corporali; et sic corpus
              resumptum non efficiet ut anima perfectius intelligat. Ergo beatitudo animae non erit
              major post resurrectionem.</p>
            <p xml:id="ta-l4d49q1-d1e922">Praeterea, infinito non potest esse aliquid majus; et ita infinitum cum finito aliquo
              non sunt majus quam ipsum infinitum. Sed anima beata ante corporis resumptionem
              beatitudinem habet de hoc quod gaudet de bono infinito, scilicet Deo; post
              resumptionem autem corporis non habebit de alio gaudium, nisi forte de gloria
              corporis, quod est quoddam bonum finitum. Ergo gaudium eorum post corporis
              resumptionem non erit majus quam ante.</p>
            <p xml:id="ta-l4d49q1-d1e926">Sed contra est quod Apoc. 8, super illud: <quote xml:id="ta-l4d49q1-Qd1e928">vidi subter altare animas
                interfectorum</quote> etc., dicit Glossa: <quote xml:id="ta-l4d49q1-Qd1e931">modo animae sanctorum sunt
                existentes</quote> sub, <quote xml:id="ta-l4d49q1-Qd1e934">idest in minori dignitate quam sint futurae</quote>.
              Ergo major erit eorum beatitudo post mortem.</p>
            <p xml:id="ta-l4d49q1-d1e938">Praeterea, sicut bonis redditur beatitudo pro praemio, ita et malis miseria. Sed
              miseria malorum post corporis resumptionem erit major quam ante; quia non solum in
              anima, sed etiam in corpore punientur. Ergo et beatitudo sanctorum erit major post
              resurrectionem corporis quam ante.</p>

          </div>
          <div xml:id="ta-l4d49q1-Dd1e942">
            <head xml:id="ta-l4d49q1-Hd1e944">Quaestiuncula 2</head>
            <p xml:id="ta-l4d49q1-d1e947">Ulterius. Videtur quod beatitudo ab omnibus aequaliter participabitur. Quia, Matth.
              20, dicitur, quod omnes accipient singulos denarios. Denarius autem significat aliquid
              quod omnes communiter habebunt. Hoc autem non erit nisi beatitudo. Ergo tantum de
              beatitudine habebit unus quantum alius.</p>
            <p xml:id="ta-l4d49q1-d1e950">Praeterea, ultra ultimum nihil est. Sed beatitudo est ultimum eorum quae ab hominibus
              desiderari possunt. Ergo ultra beatitudinem alicujus hominis in nullo homine potest
              esse aliquid quasi beatitudinem alterius hominis excedens; et sic idem quod prius.</p>
            <p xml:id="ta-l4d49q1-d1e953">Praeterea, sicut cuilibet appetibile est bonum, ita et magis bonum. Si ergo aliquis
              esset beatior minus beato, esset appetibilis beatitudo magis beati secundum rectum
              appetitum: nec eam haberet. Ergo non esset beatus, quia, ut in littera dicitur,
                <quote xml:id="ta-l4d49q1-Qd1e955">beatus non dicitur nisi qui habet omnia quae vult, et nihil mali
              vult</quote>.</p>
            <p xml:id="ta-l4d49q1-d1e959">Sed contra, 1 Corinth. 15, 41: <quote xml:id="ta-l4d49q1-Qd1e961">stella differt a stella in claritate; sic erit
                et resurrectio mortuorum</quote>. Ergo unus resurgentium majorem gloriam habebit
              quam alius.</p>
            <p xml:id="ta-l4d49q1-d1e966">Praeterea, praemium debet respondere merito. Sed quidam sunt excellentioris meriti
              aliis. Ergo cum beatitudo sit virtutis praemium, videtur quod majorem beatitudinem
              habebunt.</p>

          </div>
          <div xml:id="ta-l4d49q1-Dd1e970">
            <head xml:id="ta-l4d49q1-Hd1e972">Quaestiuncula 3</head>
            <p xml:id="ta-l4d49q1-d1e975">Ulterius. Videtur quod hujusmodi beatitudinis gradus mansiones dici non debeant.
              Beatitudo enim importat rationem praemii. Sed mansio nihil significat quod ad praemium
              pertineat. Ergo diversi gradus beatitudinis mansiones dici non debent.</p>
            <p xml:id="ta-l4d49q1-d1e978">Praeterea, mansio locum significare videtur. Sed locus quo sancti beatificabuntur,
              non est corporalis, sed spiritualis, scilicet Deus, qui unus est. Ergo non est nisi
              una mansio; et ita diversi gradus beatitudinis mansiones dici non possunt.</p>
            <p xml:id="ta-l4d49q1-d1e981">Praeterea, sicut in patria erunt homines diversorum meritorum, ita nunc sunt in
              Purgatorio, et in Limbo patrum fuerunt. Sed in Purgatorio et in Limbo non
              distinguuntur mansiones. Ergo nec in patria mansiones debent distingui.</p>
            <p xml:id="ta-l4d49q1-d1e984">Sed contra est quod dicitur Joan. 14, 2: <quote xml:id="ta-l4d49q1-Qd1e986">in domo patris mei mansiones multae
                sunt</quote>; quod Augustinus exponit de variis dignitatibus praemiorum.</p>
            <p xml:id="ta-l4d49q1-d1e991">Praeterea, in qualibet civitate est ordinata mansionum distinctio. Sed caelestis
              patria civitati comparatur, ut patet Apoc. 21. Ergo oportet ibi diversas mansiones
              distinguere secundum diversos beatitudinis gradus.</p>

          </div>
          <div xml:id="ta-l4d49q1-Dd1e996">
            <head xml:id="ta-l4d49q1-Hd1e998">Quaestiuncula 4</head>
            <p xml:id="ta-l4d49q1-d1e1001">Ulterius. Videtur quod diversae mansiones non distinguantur penes diversos gradus
              caritatis. Quia Matth. 25, 15, dicitur: <quote xml:id="ta-l4d49q1-Qd1e1003">dedit unicuique secundum propriam
                virtutem</quote>. Propria autem uniuscujusque virtus est vis naturalis. Ergo et dona
              gratiae et gloriae distribuuntur secundum diversos gradus virtutis naturalis.</p>
            <p xml:id="ta-l4d49q1-d1e1007">Praeterea, in Psalm. 61, 12, dicitur: <quote xml:id="ta-l4d49q1-Qd1e1009">tu reddes unicuique secundum opera
                sua</quote>. Sed illud quod redditur, est beatitudinis mensura. Ergo gradus
              beatitudinis distinguentur secundum diversitatem operum, et non secundum diversitatem
              caritatis.</p>
            <p xml:id="ta-l4d49q1-d1e1013">Praeterea, praemium debetur actui, et non habitui; unde fortissimi non coronantur,
              sed agonizantes, ut patet 1 Ethicor.; et 2 ad Timoth. 2, 5: <quote xml:id="ta-l4d49q1-Qd1e1015">non coronabitur,
                nisi qui legitime certaverit</quote>. Sed beatitudo est praemium. Ergo diversi
              gradus beatitudinis non erunt secundum diversos gradus caritatis.</p>
            <p xml:id="ta-l4d49q1-d1e1019">Sed contra est, quia quanto aliquis erit Deo magis conjunctus, tanto erit beatior.
              Sed secundum modum caritatis est modus conjunctionis ad Deum. Ergo secundum
              differentiam caritatis erit et diversitas beatitudinis.</p>
            <p xml:id="ta-l4d49q1-d1e1023">Praeterea, sicut simpliciter sequitur ad simpliciter, ita magis ad magis. Sed habere
              beatitudinem sequitur ad habere caritatem. Ergo et habere majorem beatitudinem
              sequitur ad habere majorem caritatem.</p>
          </div>
          <div xml:id="ta-l4d49q1-Dd1e1027">
            <head xml:id="ta-l4d49q1-Hd1e1029">Quaestiuncula 1</head>
            <p xml:id="ta-l4d49q1-d1e1032">Respondeo dicendum ad primam quaestionem, quod beatitudinem sanctorum post
              resurrectionem augeri extensive quidem manifestum est; quia beatitudo tunc erit non
              solum in anima, sed etiam in corpore; et etiam ipsius animae beatitudo augebitur
              extensive, inquantum anima non solum gaudebit de bono proprio, sed de bono corporis.
              Potest etiam dici, quod etiam beatitudo animae ipsius augebitur intensive. Corpus enim
              hominis dupliciter potest considerari. Uno modo secundum quod est ab anima
              perfectibile; alio modo secundum quod est in eo aliquid repugnans animae in suis
              operibus, prout non perfecte corpus per animam perficitur. Secundum autem primam
              considerationem corporis, conjunctio corporis ad animam addit animae aliquam
              perfectionem; quia omnis pars imperfecta est, et completur in suo toto; unde et totum
              se habet ad partes sicut forma ad materiam; unde et anima perfectior est in esse suo
              naturali cum est in toto, scilicet in homine conjuncto ex anima et corpore, quam cum
              est per se separata. Sed unio corporis quantum ad secundam ipsius considerationem
              impedit animae perfectionem; et ideo dicitur, quod <quote xml:id="ta-l4d49q1-Qd1e1034">corpus quod corrumpitur,
                aggravat animam</quote>; Sap. 9, 15. Si ergo a corpore removeatur omne id per quod
              actioni animae resistit; simpliciter anima erit perfectior in corpore tali existens
              quam per se separata. Quanto autem aliquid est perfectius in esse, tanto potest
              perfectius operari; unde et operatio animae conjunctae tali corpori erit perfectior
              quam operatio animae separatae. Hujusmodi autem corpus est corpus gloriosum, quod
              omnino subdetur spiritui, ut supra, dist. 44, dictum est. Unde cum beatitudo in
              operatione consistat, perfectior erit beatitudo animae post resumptionem corporis quam
              ante. Sicut enim anima separata a corpore corruptibili perfectius potest operari quam
              ei conjuncta; ita postquam conjuncta fuerit corpore glorioso, perfectior erit ejus
              operatio quam quando erat separata. Omne autem imperfectum appetit suam perfectionem
              et ideo anima separata naturaliter appetit corporis conjunctionem: et propter hunc
              appetitum ex imperfectione procedentem, ejus operatio quae in Deum fertur, est minus
              intensa; et hoc est quod dicit Hieronymus, quod ex appetitu corporis retardatur ne
              tota intentione pergat in illud summum bonum.</p>
            <p xml:id="ta-l4d49q1-d1e1038">Ad primum ergo dicendum, quod anima conjuncta corpori glorioso magis est Deo similis
              quam ab eo separata, inquantum conjuncta habet esse perfectius. Quanto enim aliquid
              est perfectius, tanto est Deo similius: sicut etiam cor, cujus vitae perfectio in motu
              consistit, est Deo similius quando movetur quam quando quiescit, quamvis Deus nunquam
              moveatur.</p>
            <p xml:id="ta-l4d49q1-d1e1041">Ad secundum dicendum, quod virtus quae de sua natura habet quod sit in materia, magis
              est potens in materia existens quam a materia separata; quamvis, absolute loquendo,
              virtus a materia separata sit potentior.</p>
            <p xml:id="ta-l4d49q1-d1e1044">Ad tertium dicendum, quod quamvis in actu intelligendi anima corpore non utatur,
              tamen perfectio corporis quodammodo ad perfectionem operationis intellectualis
              cooperabitur, inquantum ex conjunctione corporis gloriosi anima erit in sua natura
              perfectior, et per consequens in operatione efficacior; et secundum hoc, ipsum bonum
              corporis cooperabitur quasi instrumentaliter ad operationem illam in qua beatitudo
              consistit; sicut etiam philosophus ponit in 1 Ethic., quod bona exteriora cooperantur
              instrumentaliter ad felicitatem vitae.</p>
            <p xml:id="ta-l4d49q1-d1e1048">Ad quartum dicendum, quod quamvis finitum infinito additum non faciat majus, tamen
              facit plus: quia infinitum et finitum sunt duo, cum finitum per se acceptum sit unum.
              Extensio autem gaudii non respicit majus, sed plus; unde extensive augetur gaudium,
              secundum quod est de Deo et de gloria corporis, respectu gaudii quod erat de Deo.
              Gloria etiam corporis operabitur ad perfectiorem operationem qua anima in Deum
              feretur. Quanto enim operatio conveniens fuerit perfectior, tanto delectatio erit
              major, ut patet ex hoc quod dicitur 10 Ethic.</p>

          </div>
          <div xml:id="ta-l4d49q1-Dd1e1052">
            <head xml:id="ta-l4d49q1-Hd1e1054">Quaestiuncula 2</head>
            <p xml:id="ta-l4d49q1-d1e1057">Ad secundam quaestionem dicendum, quod cum beatitudo in operatione consistat, gradus
              beatitudinis est attendendus secundum gradum perfectionis in operando. Perfectio autem
              operationis in qua felicitas consistit, ex duobus pensatur: scilicet ex parte
              operantis, et ex parte objecti. Unde philosophus dicit in 10 Ethic., quod
              perfectissima operatio est quae est altissimae potentiae nobilissimo habitu perfectae
              (quod est ex parte operantis) et respectu nobilissimi objecti. Objectum autem
              operationis in qua beatitudo consistit, est omnino unum et idem; scilicet divina
              essentia, ex cujus visione omnes erunt beati; unde ex hac parte non erit aliquis
              gradus in beatitudine; sed ex parte operantium operatio beatitudinis non erit eodem
              modo perfecta: quia secundum quod habitus perficiens ad operationem praedictam,
              scilicet lumen gloriae, erit perfectior in uno quam in alio, secundum hoc operatio
              erit perfectior, et delectatio major; et secundum hoc non in eodem gradu beatitudinis
              erunt omnes beati.</p>
            <p xml:id="ta-l4d49q1-d1e1060">Ad primum ergo dicendum, quod denarius dicitur unus qui communiter reddetur ex parte
              objecti ipsius beatitudinis, quia Deus essentiam suam omnibus ostendet; sed
              unusquisque eam aspiciet secundum modum suum.</p>
            <p xml:id="ta-l4d49q1-d1e1063">Ad secundum dicendum, quod sicut ignis est subtilissimus corporum specie, et tamen
              unus ignis altero subtilior esse potest; ita beatitudo secundum suam speciem
              considerata est ultimum omnium desiderabilium humanorum; unde nihil prohibet unius
              beatitudinem esse perfectiorem beatitudine alterius. Cujuslibet autem beatitudo
              secundum hoc ultima est, quod appetitus habentis per eam totaliter terminatur, quamvis
              non sit ultima tamquam existens in ultimo perfectionis gradu.</p>
            <p xml:id="ta-l4d49q1-d1e1066">Ad tertium dicendum, quod in beatis erit perfecta caritas; unde quilibet ibi plus
              diliget Deum quam seipsum; et ideo magis volet id quod est convenientius Deo, quam id
              quod esset melius ei; et ideo magis volet divinam justitiam salvari in hoc quod ipse
              minus habeat, quod est Deo convenientius, quam in hoc quod plus habeat, quod esset
              sibi melius.</p>

          </div>
          <div xml:id="ta-l4d49q1-Dd1e1070">
            <head xml:id="ta-l4d49q1-Hd1e1072">Quaestiuncula 3</head>
            <p xml:id="ta-l4d49q1-d1e1075">Ad tertiam quaestionem dicendum, quod, quia motus localis prior est omnium aliorum
              motuum; ideo secundum philosophum, nomen motus et distantiae et omnium hujusmodi
              derivatum est a motu locali ad omnes alios motus. Finis autem motus localis est locus,
              ad quem cum aliquod pervenerit, ibi manet quiescens, et in eo conservatur; et ideo in
              quolibet motu ipsam quietationem in fine motus dicimus collocationem, vel mansionem;
              et ideo cum nomen motus derivetur usque ad actum appetitus et voluntatis, ipsa
              assecutio finis appetitivi motus, dicitur mansio vel collocatio in fine; et ideo
              diversi modi consequendi finem ultimum diversae mansiones dicuntur; ut sic unitas
              domus respondeat unitati beatitudinis, quae est ex parte objecti; et pluralitas
              mansionum respondeat differentiae quae in beatitudine invenitur ex parte beatorum.
              Sicut etiam videmus in rebus naturalibus quod est idem locus sursum, ad quem tendunt
              omnia levia; sed unumquodque pertingit propinquius secundum quod est levius; et ita
              habent diversas mansiones secundum differentias levitatis.</p>
            <p xml:id="ta-l4d49q1-d1e1078">Ad primum ergo dicendum, quod mansio importat rationem finis, ut ex dictis patet, et
              sic per consequens importat rationem praemii, quod est finis meriti.</p>
            <p xml:id="ta-l4d49q1-d1e1081">Ad secundum dicendum, quod quamvis sit unus locus spiritualis, tamen diversi sunt
              gradus appropinquandi ad locum illum; et secundum hoc constituuntur diversae
              mansiones.</p>
            <p xml:id="ta-l4d49q1-d1e1084">Ad tertium dicendum, quod illi qui erant in Limbo, vel nunc sunt in Purgatorio,
              nondum pervenerunt ad suum finem; et ideo in Purgatorio vel in Limbo non distinguuntur
              mansiones, sed solum in Paradiso et in Inferno, ubi est finis bonorum et malorum.</p>

          </div>
          <div xml:id="ta-l4d49q1-Dd1e1088">
            <head xml:id="ta-l4d49q1-Hd1e1090">Quaestiuncula 4</head>
            <p xml:id="ta-l4d49q1-d1e1093">Ad quartam quaestionem dicendum, quod principium distinctivum mansionum, sive graduum
              beatitudinis, est duplex; scilicet propinquum et remotum. Propinquum est diversa
              dispositio quae erit in beatis, ex qua contingit diversitas perfectionis apud eos in
              operatione beatitudinis; sed principium remotum est meritum quo talem beatitudinem
              consecuti sunt. Primo autem modo distinguuntur mansiones secundum caritatem patriae;
              quae quanto in aliquo erit perfectior, tanto reddet eum capaciorem divinae claritatis,
              secundum cujus augmentum augebitur perfectio divinae visionis. Secundo vero modo
              distinguuntur secundum caritatem viae. Actus enim noster non habet quod sit meritorius
              ex ipsa substantia actus, sed solum ex habitu virtutis quo informatur. Vis autem
              merendi est in omnibus virtutibus ex caritate, quae habet ipsum finem pro objecto; et
              ideo diversitas in merendo tota revertitur ad diversitatem caritatis; et sic caritas
              viae distinguet mansiones per modum meriti.</p>
            <p xml:id="ta-l4d49q1-d1e1096">Ad primum ergo dicendum, quod virtus ibi non solum accipitur pro naturali capacitate,
              sed pro naturali capacitate simul cum conatu ad habendam gratiam; et tunc virtus hoc
              modo accepta erit quasi materialis dispositio ad mensuram gratiae et gloriae
              percipiendae: sed caritas est formaliter complens meritum ad gloriam; et ideo
              distinctio gradus in gloria accipitur penes gradus caritatis potius quam penes gradus
              virtutis praedictae.</p>
            <p xml:id="ta-l4d49q1-d1e1099">Ad secundum dicendum, quod opera non habent quod eis retributio gloriae reddatur,
              nisi inquantum sunt caritate informata; et ideo secundum diversos caritatis gradus
              erunt diversi gradus in gloria.</p>
            <p xml:id="ta-l4d49q1-d1e1102">Ad tertium dicendum, quod quamvis habitus caritatis vel cujuslibet virtutis non sit
              meritum cui debeatur praemium; est tamen principium et tota ratio merendi in actu; et
              ideo secundum ejus diversitatem praemia distinguuntur; quamvis ex ipso genere actus
              possit aliquis gradus in merendo considerari non respectu praemii essentialis, quod
              est gaudium de Deo; sed respectu alicujus accidentalis praemii, quod est gaudium de
              aliquo bono creato.</p>
          </div>
        </div>
      </div>
    </body>
  </text>
</TEI>