<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum I, Distinctio 37, Quaestio 3</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Librum I, Distinctio 37, Quaestio 3</title>
          <date when="2016-03-15">March 15, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-15">March 15, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l1d37q3">
        <head xml:id="ta-l1d37q3-Hd1e89">Librum I, Distinctio 37, Quaestio 3</head>

        <div xml:id="ta-l1d37q3-Dd1e92">
          <head xml:id="ta-l1d37q3-Hd1e94">Prooemium</head>
          <p xml:id="ta-l1d37q3-d1e97">Ostenso quod Deus est ubique, hic excludit a Deo duo quae creaturam consequuntur in
            loco existentem, scilicet localitatem et motum; et dividitur in partes tres: in prima
            parte proponit quod intendit, scilicet divinam essentiam neque moveri neque localem
            esse; in secunda ostendit haec duo omni creaturae convenire, ibi: <quote xml:id="ta-l1d37q3-Qd1e99">duobus namque
              his modis dicitur in Scriptura aliquid locale</quote>, in tertia probat utrumque a Deo
            removeri, ibi: <quote xml:id="ta-l1d37q3-Qd1e102">fateamur itaque divinam naturam pro immensitate sui nusquam
              deesse</quote>. Secunda pars in duas: in prima ostendit localitatem omni creaturae
            convenire, vel per circumscriptionem et definitionem, sicut corpori; vel per
            definitionem tantum, sicut spiritui. Ostendit etiam corpori duplicem motum convenire,
            scilicet per tempus et locum; spiritui vero alterum, scilicet motum per tempus; in
            secunda inquirit, utrum etiam motus per locum spiritui conveniat, ibi: <quote xml:id="ta-l1d37q3-Qd1e105">de
              mutatione vero loci magna inter conquirentes disceptatio versatur</quote>; et circa
            hoc tria facit: in prima ponit aliorum opinionem, et eorum rationem; in secunda
            determinat illam rationem, ibi: <quote xml:id="ta-l1d37q3-Qd1e108">sed ut supra diximus, dupliciter dicitur res esse
              localis</quote>; tertio ponit opinionem suam, et confirmat eam, ibi: <quote xml:id="ta-l1d37q3-Qd1e111">sunt ergo
              spiritus creati in loco. Fateamur itaque divinam naturam pro immensitate sui nusquam
              deesse</quote>. Hic probat duo praedicta a Deo removeri; et circa hoc tria facit:
            primo ostendit propositum per auctoritates; secundo movet objectionem et solvit, ibi:
              <quote xml:id="ta-l1d37q3-Qd1e115">ad hoc autem solet opponi sic</quote>; tertio epilogat ea quae dixerat, ibi:
              <quote xml:id="ta-l1d37q3-Qd1e118">jam sufficienter demonstratum esse videtur, quomodo omnia dicantur esse in Deo,
              et Deus in omnibus</quote>. Hic etiam duplex est quaestio. Prima de loco Angeli.
            Secunda de motu ipsius; quia de immutabilitate Dei, et qualiter ipse ubique est, supra,
            quaest. 2, art. 1, hujus dist., expeditum est; de motu autem et loco corporum non
            pertinet ad theologum tractare sed ad naturalem. Circa primum tria quaeruntur: 1 utrum
            Angelus sit in loco; 2 utrum unus Angelus possit esse in pluribus locis simul; 3 utrum
            plures Angeli possint esse in uno loco.</p>
        </div>
        <div xml:id="ta-l1d37q3-Dd1e123" type="articulus">
          <head xml:id="ta-l1d37q3-Hd1e125">Articulus 1</head>

          <head xml:id="ta-l1d37q3-Hd1e128" type="questionTitle">Utrum Angelus sit in loco</head>

          <p xml:id="ta-l1d37q3-d1e131">Ad primum sic proceditur. Videtur quod Angelus non sit in loco. Dicit enim Boetius:
              <quote xml:id="ta-l1d37q3-Qd1e133">communis est animi conceptio apud omnes sapientes incorporalia in loco non
              esse</quote>. Sed Angeli sunt incorporei et immateriales, ut Dionysius dicit. Ergo
            Angeli non sunt in loco.</p>
          <p xml:id="ta-l1d37q3-d1e137">Praeterea, ei quod omnino absolutum est a situ et dimensione, non debetur locus nisi
            per accidens, sicut patet de materia prima. Sed essentia Angeli omnino est absoluta a
            situ et dimensione, sicut omnes ponunt, qui eos incorporeos dicunt. Ergo non debetur
            sibi locus nisi per accidens. Sed per accidens non est in loco, nisi assumpto corpore.
            Ergo videtur quod quando non assumit corpus, non sit in loco.</p>
          <p xml:id="ta-l1d37q3-d1e140">Si dicas, quod est in loco per operationem suam. Contra, quidquid convenit alicui per
            aliquid oportet illi convenire per quod convenit; ut si animal est in loco per corpus,
            oportet corpus in loco esse. Sed operationi nunquam per se attribuitur esse in loco.
            Ergo Angelus per operationem in loco esse non potest.</p>
          <p xml:id="ta-l1d37q3-d1e144">Praeterea, si per operationem conveniat sibi esse in loco, non nisi inquantum operatur
            circa locum aliquem. Sed Angeli non operantur semper circa corporalia. Ergo aliquando
            non alicubi essent. Nec ubique sunt, quia hoc Dei proprium est. Ergo nusquam sunt: quod
            videtur absurdum.</p>
          <p xml:id="ta-l1d37q3-d1e147">Praeterea, si Angelus est in loco per operationem suam, ergo et definitive est in loco;
            quia operatio sua ad locum definitur; et determinatur. Sed similiter aliqua operatio Dei
            definitur ad locum aliquem, extra quem illam operationem non exercet, ut patet in
            suscitatione alicujus mortui. Ergo videtur quod etiam Deus definitive esset in loco.</p>
          <p xml:id="ta-l1d37q3-d1e150">Praeterea, philosophi etiam posuerunt operationes intelligentiarum esse circa ea quae
            sunt hic; nec tamen dixerunt intelligentiam in aliquo loco esse; immo Plato posuit ideas
            nec infra caelum nec extra caelum esse, quia in loco non sunt, ut in 3 Physic. dicitur.
            Ergo nec per operationem Angeli in loco esse dicuntur.</p>
          <p xml:id="ta-l1d37q3-d1e153">Sed contra est quod in collecta dicitur: <quote xml:id="ta-l1d37q3-Qd1e155">Angeli sancti tui habitent in ea, qui
              nos in pace custodiant</quote>. Damascenus etiam dicit, quod ubi operantur ibi sunt;
            et multis aliis auctoritatibus facile est probare.</p>
          <p xml:id="ta-l1d37q3-d1e159">Respondeo dicendum, quod circa hoc triplex est opinio. Una opinio est philosophorum,
            quod intelligentiae vel Angeli nullo modo sunt in loco; ponunt enim quod intelligentia
            est quaedam essentia denudata a materia et ab omnibus conditionibus materialibus, et
            quod intelligentia movet orbem per animam conjunctam ipsi orbi, sicut desideratum ab
            ipsa; et ideo nullam applicationem ad corpus vel ad locum habet, quia non immediate
            operatur circa aliquod corpus. Haec autem opinio haeretica est; quia secundum fidem
            nostram, ponimus Angelos immediate circa nos operari. Et ideo alii dicunt, quod ipsi
            Angelo, etiam quantum ad essentiam suam, debetur locus a Deo; et quod non est
            intelligibile Angelum esse, nisi locus esset: dicunt tamen, quod Angelus non est in loco
            circumscriptive, sed definitive, quia determinatur ad locum aliquem sic quod est in hoc
            loco ita quod non in alio; cum enim essentia ejus finita sit eo quod creatura est,
            oportet intelligere quod sit determinata ad locum aliquem. Sed ista est valde rudis
            probatio, quia procedit ex aequivocatione finis. Cum enim dicitur essentia Angeli
            finita, accipitur finis pro fine essentiae et virtutis, secundum quod etiam definitio
            terminus dicitur; et non pro fine dimensionis. Locus autem dicitur finiens vel finitus
            secundum terminos quantitatis dimensivae. Finis autem secundum utramque acceptionem,
            nullam commensurationem et proportionem habet; unde non oportet ut quod est finitum in
            essentia, ad terminos loci finiatur. Et praeterea quod aliquid determinetur ad locum
            aliquem, hoc non est nisi inquantum per aliquem modum applicatur ad locum illum, et non
            ad alium. Haec autem applicatio vel intelligitur secundum situm aut contactum, vel
            secundum formam, vel secundum operationem aliquam. Secundum formam, sicut anima est in
            corpore; quo modo Angelus in re locali esse non potest, cum non sit actus corporis.
            Secundum determinatum situm, sicut punctus in linea quam determinat; quo modo Angelus in
            loco non est, quia essentia ejus omnino a situ absoluta est. Secundum contactum, sicut
            in loco est corpus. Contactus autem dicitur dupliciter: proprie et metaphorice. Proprie
            tangere est, habere ultima simul; et patet quod hoc Angelo convenire non potest. Tactus
            autem metaphoricus est per actionem, sicut dicitur contristans tangere; et iste tactus
            Angelo potest convenire. Relinquitur ergo quod Angelus definiri vel determinari non
            potest ad locum aliquem, nisi per actionem et operationem. Et ista est tertia opinio,
            quae ponit Angelum esse in loco inquantum alicui loco per operationem applicatur. Et hoc
            confirmatur auctoritate Gregorii Nazianzeni, qui hoc expresse dicit; unde etiam
            subjungit, quod cum deberemus dicere, hic operatur, abusive dicimus, hic est. Et ideo
            hanc opinionem sequendo, quae rationabilior videtur, dico, quod Angelus et quaelibet
            substantia incorporea non potest esse in corpore vel in loco nisi per operationem, quae
            effectum aliquem in eo causat. Hoc autem contingit multipliciter. Substantia enim
            spiritualis potest alicui conferre non quidem esse, sed aliquid ad esse superadditum; et
            sic Angelus est in loco, inquantum operatur circa aliquod corpus locatum, vel motum vel
            lumen, vel aliud hujusmodi; cui tamen esse non confert. Aliquando vero substantia
            spiritualis dat per operationem corpori esse; non tamen suum esse, sed aliud; et hoc
            modo Deus est in omnibus creaturis quibus dat esse, sed non suum. Aliquando autem dat
            corpori ipsum suum esse; sed hoc contingit dupliciter: quia esse et est actus formae, et
            est actus hypostasis. Unde substantia spiritualis potest conferre rei corporali esse
            suum inquantum est actus formae, ut sic forma ipsius efficiatur; et hoc modo anima est
            in corpore: aut secundum quod est actus hypostasis et non formae; et hoc modo humana
            natura in Christo assumpta est ad esse divinae personae, quia facta est unio in
            hypostasi et non confusio in natura.</p>
          <p xml:id="ta-l1d37q3-d1e162">Ad primum ergo dicendum, quod locus est nomen mensurae; unde esse in loco proprie
            significatur ut esse in mensura; et sic nulli rei incorporeae convenit in loco esse,
            scilicet ut in loco: sed tamen alicui rei incorporeae convenit esse in loco, non ut in
            loco, sed sicut operans in operato, vel sicut forma in materia. Unde etiam Angelus
            localis dicitur non nisi secundum quid, inquantum scilicet habet aliquid simile rei
            locali, ut scilicet determinetur ad hunc locum potius quam ad illum.</p>
          <p xml:id="ta-l1d37q3-d1e166">Ad secundum dicendum, quod esse in loco ut in loco, non convenit Angelo nisi per
            accidens, inquantum scilicet corpus assumptum, vel corpus cui per operationem
            applicatur, in loco est; sed esse in loco ut operans in operato, convenit Angelo etiam
            per se, secundum quod per se in loco operatur; sicut etiam materia prima per se est in
            loco aut in locato ut pars; et sicut punctus per se est in loco ut terminus, non ut
            locatum.</p>
          <p xml:id="ta-l1d37q3-d1e169">Ad tertium dicendum, quod operatio etiam Angeli non est in loco ut locatum, sed ut
            perfectio locati: quia operatio agentis semper est perfectio patientis, inquantum
            hujusmodi.</p>
          <p xml:id="ta-l1d37q3-d1e172">Ad quartum dicendum, quod hoc non reputo inconveniens quod Angelus sine loco possit
            esse et non in loco, quando nullam operationem circa locum habet: nec est inconveniens
            ut tunc nusquam vel in nullo loco esse dicatur; sicut etiam non est inconveniens quod
            nullo colore coloratus dicatur. Sed hoc tamen non est imaginabile, quia imaginatio
            continuum non transcendit.</p>
          <p xml:id="ta-l1d37q3-d1e175">Ad quintum dicendum, quod Angelus definitive in loco est per operationem suam, Deus
            autem non; quia operatio ipsius Dei, etsi determinata sit ad locum inquantum transit
            super operatum, non tamen inquantum exit ab operante, quia ita operatur hic quod etiam
            alibi; sed Angeli operatio definita est ad locum utroque modo, quia ipse non operatur
            alibi quam hic, ut infra, art. seq., dicetur.</p>
          <p xml:id="ta-l1d37q3-d1e178">Ad sextum dicendum, quod operans non oportet esse in operato, vel applicari sibi, nisi
            circa quod immediate operatur. Philosophi autem ponebant, quod operatio intelligentiae
            non pervenit ad ea quae sunt hic nisi mediante motu orbium, et ad orbem non nisi
            mediante anima ejus, quam in orbe esse dicebant. Et ideo sequitur intelligentiam omnino
            absolutam a corpore et a loco esse.</p>
        </div>
        <div xml:id="ta-l1d37q3-Dd1e182" type="articulus">
          <head xml:id="ta-l1d37q3-Hd1e184">Articulus 2</head>

          <head xml:id="ta-l1d37q3-Hd1e187" type="questionTitle">Utrum Angelus possit esse in pluribus locis</head>

          <p xml:id="ta-l1d37q3-d1e190">Ad secundum sic proceditur. Videtur quod Angelus possit simul in pluribus locis esse.
            Quodlibet enim corpus est magis determinatum ad locum quam Angelus. Sed aliquod corpus
            est simul in pluribus locis, sicut corpus Christi in pluribus altaribus. Ergo multo
            fortius Angelus simul in pluribus locis esse potest.</p>
          <p xml:id="ta-l1d37q3-d1e193">Praeterea, quando Angelus assumit corpus, constat quod immediate movet quamlibet partem
            ejus: alias motus inordinatus fieret, et dissimilis motui animalis. Sed Angelus est
            ubicumque immediate operatur. Ergo Angelus est in singulis partibus illius corporis: et
            ita videtur quod sit simul in pluribus locis.</p>
          <p xml:id="ta-l1d37q3-d1e196">Praeterea, caelum Empyreum debetur Angelis secundum opus contemplationis. Sed quando
            operantur hic circa nos, non desinunt contemplari. Ergo simul sunt hic et in caelo
            Empyreo; et ita in pluribus locis.</p>
          <p xml:id="ta-l1d37q3-d1e200">Praeterea, omne agens cujus virtus excedit illud in quod operatur, potest etiam circa
            aliud operari. Sed virtus Angeli excedit hoc corpus circa quod operatur. Ergo potest
            etiam in alio operari: et ita potest in pluribus locis esse; sed ubi operatur, ibi
            est.</p>
          <p xml:id="ta-l1d37q3-d1e203">Sed contra, Damascenus dicit, quod dum sunt in caelo, non sunt in terra; et ita videtur
            quod non sint simul in pluribus locis.</p>
          <p xml:id="ta-l1d37q3-d1e206">Praeterea, in littera ponitur et probatur Angelus definitive in loco esse. Sed quod est
            in pluribus locis, ad nullum locum est definitum vel determinatum. Ergo Angelus non est
            in pluribus locis.</p>
          <p xml:id="ta-l1d37q3-d1e209">Respondeo dicendum, quod circa hoc sunt diversae opiniones. Quidam enim dixerunt, quod
            Angelus potest esse in pluribus locis simul, sed non ubique, sicut Deus; corpus autem in
            uno loco tantum est. Sed hoc reputatum est pro errore a magistris: quia sequeretur quod
            Angelus nec definitive nec circumscriptive in loco esset. Unde alii dicunt, quod Angelus
            est in loco indivisibili: quia ponunt quod essentiae Angeli secundum se debetur locus;
            unde, quia essentia ejus indivisibilis est, oportet quod locus ejus sit indivisibilis.
            Sed iste error contingit eis, quia non possunt imaginationem transcendere, ut
            intelligant aliquid indivisibile, nisi sicut habens situm in continuo. Et ideo dicendum
            est, quod Angelus est in uno loco tantum; sed ille locus potest esse divisibilis vel
            indivisibilis, aut magnus vel parvus, secundum quod operatio ejus immediate ad magnum
            vel parvum terminatur. Unde si immediate operetur circa totam domum, tota domus
            respondet sibi sicut unus locus, ita quod in qualibet parte erit; sicut etiam dicimus
            quod anima est in qualibet parte corporis. Et dico immediate, quia si Angelus moveret
            lapidem ex cujus motu multa alia moverentur, non oporteret quod esset nisi ubi est
            primum motum; sicut patet etiam in motore corporali, quem necesse est tangere solum id
            quod movetur ab eo. Ideo autem dico quod non potest esse in pluribus locis simul, quia
            est naturae finitae, et per consequens virtutis finitae. Impossibile est autem quod ab
            una virtute finita procedat nisi una operatio. Operatio autem una est quae terminatur ad
            unum operatum: et ideo oportet quod operatum Angeli sit unum, circa quod immediate
            operatur. Unde sicut anima non est simul in pluribus corporibus, ita nec Angelus in
            pluribus locis. Deo autem soli convenit in pluribus et in omnibus locis esse, quia ipse
            virtutis infinitae est; et quamvis operatio ejus sit una secundum quod est in ipso, quae
            est ipsemet; tamen effectus operationis sunt infiniti, inquantum ipse est principium
            dans esse, et per consequens creans omnia alia quae ad esse sunt superaddita. Unde est
            in omnibus non solum sicut in uno operato, sed sicut in pluribus, quia etiam ea per quae
            distinguuntur res in quibus operatur, ab ipso sunt.</p>
          <p xml:id="ta-l1d37q3-d1e212">Ad primum ergo dicendum, quod corpus Christi non habet, inquantum est corpus, nec
            inquantum divinitati unitum, quod sit in pluribus locis: sed habet hoc ratione
            consecrationis et transubstantiationis, inquantum diversi panes qui in ipsum
            transubstantiantur sunt in diversi locis: et quia substantia panis transit in corpus
            Christi manentibus accidentibus, ideo manet quantitas utriusque panis, et per consequens
            locus utriusque: et idem contingeret in quidquid aliud panis divina virtute
            transubstantiaretur.</p>
          <p xml:id="ta-l1d37q3-d1e215">Ad secundum dicendum, quod totum illud corpus assumptum comparatur ad Angelum sicut
            unum indivisibile ubi, prout circa ipsum est una operatio. Unde quamvis sit in qualibet
            parte ipsius assumpti corporis, non oportet quod sit in pluribus locis.</p>
          <p xml:id="ta-l1d37q3-d1e219">Ad tertium dicendum, quod operatio est quasi medium inter operans et operatum: unde
            potest considerari vel secundum quod exit ab operante, vel secundum quod terminatur ad
            operatum. Operationi autem Angeli non debetur locus secundum quod exit ab essentia ejus
            quae secundum se absoluta est, sed secundum objectum ad quod terminatur: et ideo
            operationi contemplativae Angeli non debetur aliquis locus corporeus, cum objectum
            contemplationis spirituale sit: et ideo caelum Empyreum non est de necessitate
            contemplationis; sed assignatur contemplationi per congruentiam, inquantum locus ille
            sanctificatus est ad gloriam beatorum, sicut etiam contemplationis dicitur magis esse
            locus Ecclesia, quam forum. Unde non oportet quod quandocumque contemplatur, sit in
            caelo Empyreo.</p>
          <p xml:id="ta-l1d37q3-d1e222">Ad quartum dicendum, quod virtus Angeli quamvis excedat hoc operatum excessu quasi
            quantitatis continuae, eo quod posset circa aliquod majus operari; non tamen excedit
            excessu quantitatis discretae, quia non potest nisi circa unum operari, sive illud sit
            magnum sive parvum.</p>
        </div>
        <div xml:id="ta-l1d37q3-Dd1e226" type="articulus">
          <head xml:id="ta-l1d37q3-Hd1e228">Articulus 3</head>

          <head xml:id="ta-l1d37q3-Hd1e231" type="questionTitle">Utrum plures Angeli possint esse in uno loco</head>

          <p xml:id="ta-l1d37q3-d1e234">Ad tertium sic proceditur. Videtur quod plures Angeli possint simul esse in uno loco.
            Magis enim est repletivum loci corpus quam spiritus. Sed ubi est corpus, potest esse
            Angelus. Ergo multo magis non impeditur quin possit esse ubi est alius Angelus.</p>
          <p xml:id="ta-l1d37q3-d1e237">Praeterea, secundum Augustinum, anima est in qualibet parte corporis. Sed Daemones et
            Angeli, quamvis non illabantur mentibus, illabuntur tamen corporibus, ut sancti dicunt.
            Ergo videtur quod Angelus et anima possint esse in eodem loco, et eadem ratione videtur
            quod Angelus et Angelus.</p>
          <p xml:id="ta-l1d37q3-d1e240">Si dicas, quod hoc non potest esse ne sequatur confusio. Contra, majori distinctioni
            magis repugnat confusio. Sed magis distinguitur spiritus creatus a spiritu increato,
            quam spiritus creatus a spiritu creato. Cum igitur sine aliqua confusione sint ubi ipse
            Deus est, intra quem currunt ubicumque mittantur, ut in littera dicitur, videtur etiam
            quod duo Angeli simul esse possint.</p>
          <p xml:id="ta-l1d37q3-d1e244">Praeterea, sicut Angelus operatur circa corpus, ita etiam operatur circa Angelum; quia
            superiores inferiores illuminant, ut dicit Dionysius. Sed per hoc quod operatur circa
            locum, dicitur esse in loco: ergo per hoc quod operatur circa Angelum, dicitur esse in
            Angelo; et ita videtur quod duo Angeli in uno loco esse possint.</p>
          <p xml:id="ta-l1d37q3-d1e247">Sed contra, sicut se habet corpus ad esse circumscriptive in loco, ita et Angeli ad
            esse definitive. Sed duo corpora non circumscribuntur eodem loco. Ergo nec duo Angeli
            definiuntur ad unum locum.</p>
          <p xml:id="ta-l1d37q3-d1e250">Praeterea, unius corporis non sunt duae animae; et tamen anima substantia spiritualis
            est, sicut et Angelus. Ergo videtur quod nec duo Angeli in uno et eodem loco esse
            possint.</p>
          <p xml:id="ta-l1d37q3-d1e253">Respondeo dicendum, quod locus potest sumi proprie et metaphorice. Locus metaphorice
            dicitur locus spiritualis Angeli, scilicet ipse Deus qui ad similitudinem loci continet;
            et sic omnes Angeli, immo omnia entia, sunt in uno loco, scilicet in Deo, qui omnia
            continet. Sed sic non loquimur de loco, sed de loco proprie dicto, qui est locus
            corporalis. Et sic dico, secundum communem opinionem, quod plures Angeli non possunt
            simul in uno loco esse. Cujus ratio accipienda est ex parte operationis secundum quam
            Angelus in loco esse dicitur: quia, secundum philosophum, tunc pulcherrime unumquodque
            definitur, quando per definitionem manifestatur natura rei, et demonstrantur omnes
            proprietates consequentes, et solvuntur omnes dubitationes incidentes. Secundum hoc ergo
            dicendum est quod impossibile est idem secundum idem pati et moveri a diversis agentibus
            vel moventibus, si utrumque sit perfectae virtutis ad inducendum effectum illum. Sed hoc
            contingit quando plures movent in virtute unius moventis, quorum quilibet est
            imperfectum movens, sicut patet in trahentibus navim; et hoc ideo quia ab agente
            perfecto patiens ducitur in actum perfectum, quo habito, non remanet in potentia ad
            suscipiendum aliquid plus. Cum igitur unus Angelus agens in virtute imperii divini sit
            sufficientis virtutis ad educendum in actum totum illud quod virtute divina operandum
            est circa aliquod corpus supra actus naturales, ad quorum operationes non mittuntur
            Angeli, non potest esse quod circa idem operatum conveniant immediate operationes duorum
            Angelorum; et ideo non possunt esse in eodem loco: quia alter eorum superflueret. Unde
            etiam philosophi ex Arist., uni orbi non attribuerunt nisi unum motorem.</p>
          <p xml:id="ta-l1d37q3-d1e256">Ad primum ergo dicendum, quod non impedit repletio loci quin plures Angeli simul in uno
            loco esse possint; sed confusio operationum, quae quodammodo redundaret in confusionem
            virtutis et essentiae.</p>
          <p xml:id="ta-l1d37q3-d1e259">Ad secundum dicendum, quod anima est in corpore ut forma dans esse, et operans
            operationes naturales; sed Angelus est in corpore ut operans operationes supernaturales;
            et ideo nulla confusio operationum fit; quia non est unius rationis operatio.</p>
          <p xml:id="ta-l1d37q3-d1e263">Et per hoc etiam patet responsio ad tertium; quia Deus est in rebus ut dans omnibus
            esse, et operans in qualibet virtute operante; et ideo alterius rationis est operatio
            ipsius Angeli; unde non sequitur confusio.</p>
          <p xml:id="ta-l1d37q3-d1e266">Ad quartum dicendum, quod, sicut communiter dicitur, Angelus illuminans non operatur
            intra essentiam Angeli, quia non est causa esse ejus; et lumen receptum in esse ejus non
            recipitur; et ideo dicitur quasi exterius operari per modum suggerentis. Et similiter,
            quamvis effectus Angeli non recipiatur intra esse corporis cujus non est causa,
            recipitur tamen intra dimensiones ejus, ratione cujus Angelus intrinsecus corpori dici
            potest; non autem animae nec Angelo; unde non sequitur quod sit in Angelo vel cum Angelo
            in uno loco.</p>
        </div>
      </div>
    </body>
  </text>
</TEI>