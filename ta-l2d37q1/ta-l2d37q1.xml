<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum II, Distinctio 37, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Librum II, Distinctio 37, Quaestio 1</title>
          <date when="2016-03-18">March 18, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-18">March 18, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l2d37q1">
        <head xml:id="ta-l2d37q1-Hd1e89">Librum II, Distinctio 37, Quaestio 1</head>
        <div xml:id="ta-l2d37q1-Dd1e92">
          <head xml:id="ta-l2d37q1-Hd1e94">Prooemium</head>
          <p xml:id="ta-l2d37q1-d1e97">Postquam tractavit illam opinionem quae ponebat, actus peccatorum, inquantum sunt,
            bonos esse, et a Deo, in hac distinctione prosequitur aliam opinionem oppositam, quae
            ponit eos nullo modo a Deo esse; et dividitur in partes duas: in prima prosequitur istam
            opinionem quantum ad hoc in quo a praecedenti differt; in secunda determinat quoddam in
            quo ambae opiniones conveniunt, quod scilicet Deus, quamvis non sit auctor malorum quae
            sunt culpae, est tamen auctor poenarum, ibi: <quote xml:id="ta-l2d37q1-Qd1e99">cum igitur omnes in hoc consentiant
              Catholici tractatores, scilicet quod Deus non est auctor malorum, cavendum est tamen
              ne malorum nomine poenas sicut peccata generaliter includas</quote>. Circa primum tria
            facit: primo narrat eorum opinionem; secundo ponit responsiones eorum ad rationes,
            quibus alia opinio innitebatur, ibi: <quote xml:id="ta-l2d37q1-Qd1e102">illa quoque Augustini verba (...) de naturis
              sive de substantiis tantum accipienda fore tradunt</quote>; tertio ponit rationes ad
            impugnandum praedictam opinionem, ibi: <quote xml:id="ta-l2d37q1-Qd1e105">ex quo colligitur res aliquas esse quae a
              Deo non sunt</quote>. Et circa hoc tria facit: primo ponit rationes contra primam
            opinionem; secundo ex dictis concludit quoddam quo ista opinio innititur contra
            objectiones quae possent fieri, ibi: <quote xml:id="ta-l2d37q1-Qd1e108">ideoque cum dicitur Deus esse auctor omnium
              quae sunt, bonorum, isti subintelligi volunt</quote>; tertio utriusque opinionis
            judicium lectori relinquit, ibi: <quote xml:id="ta-l2d37q1-Qd1e111">intendant diligenter his verbis praemissarum
              assertores sententiarum</quote>. Prima dividitur in duas, secundum duas rationes;
            secunda incipit ibi: <quote xml:id="ta-l2d37q1-Qd1e115">in hoc autem verbo superiorum sententiae recte
              opponitur</quote>. Hic est triplex quaestio. Prima de existentia peccati. Secunda de
            causa ejus. Tertia de causa poenae. Circa primum duo quaeruntur: 1 utrum peccatum sit
            substantia vel natura aut res quaedam; 2 utrum omne quod est, quocumque modo sit, a Deo
            sit.</p>
        </div>
        <div xml:id="ta-l2d37q1-Dd1e120" type="articulus">
          <head xml:id="ta-l2d37q1-Hd1e122">Articulus 1</head>

          <head xml:id="ta-l2d37q1-Hd1e125" type="questionTitle">Utrum peccatum sit substantia vel natura quaedam</head>

          <p xml:id="ta-l2d37q1-d1e128">Ad primum sic proceditur. Videtur quod peccatum non sit substantia vel natura. Nihil
            enim existens in altero sicut in subjecto, substantia est, ut per definitionem
            substantiae patet. Sed peccatum, quocumque modo sumatur, in peccante est sicut in
            subjecto. Ergo non est substantia vel natura.</p>
          <p xml:id="ta-l2d37q1-d1e131">Praeterea, peccatum malum quoddam est. Sed Dionysius probat, quod malum non est neque
            in universali natura neque in particulari. Ergo peccatum non est natura quaedam.</p>
          <p xml:id="ta-l2d37q1-d1e134">Praeterea, quod corrumpit naturam, non videtur esse natura. Sed peccatum naturam
            corrumpit, ut supra habitum est. Ergo peccatum non est natura.</p>
          <p xml:id="ta-l2d37q1-d1e138">Praeterea, a formali principio res in speciem trahitur. Cum igitur ens dicatur esse res
            vel natura, secundum quod ad aliquam speciem determinatum est, ut Avicenna dicit in
            principio suae metaphysicae, videtur quod id quod caret principio formali, res vel
            natura dici non possit. Sed dicitur peccatum per privationem formae; est enim privatio
            modi, speciei, et ordinis, ut Augustinus dicit. Ergo peccatum res vel natura dici non
            potest.</p>
          <p xml:id="ta-l2d37q1-d1e141">Praeterea, omnis res vel natura ordinem aliquem habet in universo. Sed ex hoc aliquid
            dicitur peccatum quia inordinatum est. Ergo peccatum non est res vel natura.</p>
          <p xml:id="ta-l2d37q1-d1e144">Sed contra, quidquid est in aliquo decem praedicamentorum, est res vel natura. Sed
            peccata in aliquo genere collocantur: quia habitus peccatorum in genere qualitatis sunt,
            et actus peccatorum in genere actionis. Ergo peccata res vel naturae quaedam sunt.</p>
          <p xml:id="ta-l2d37q1-d1e147">Praeterea, contraria in idem genus reducuntur. Sed peccatum virtuti contrariatur. Cum
            igitur virtus sit in genere rei et naturae, videtur quod peccatum res quaedam vel natura
            sit.</p>
          <p xml:id="ta-l2d37q1-d1e150">Respondeo dicendum, quod substantia dupliciter dicitur, ut ex 5 Metaph. patet. Uno enim
            modo dicitur substantia, secundum quod significat rationem primi praedicamenti: et hoc
            est vel forma, vel materia, vel compositum, quod per se in genere est. Alio modo dicitur
            substantia illud quod significat quid in omnibus rebus, sicut dicimus, quod definitio
            significat rei substantiam: et hoc modo quidquid positive dicitur, in quocumque genere
            sit, substantia est vel substantiam habet; sic enim substantia pro essentia sumitur.
            Primo ergo modo accipiendo substantiam, nullo modo dubium est peccata substantias non
            esse: quia nec etiam virtutes substantiae hoc modo sunt, cum in genere substantiae non
            sint neque sicut principia neque sicut principiata. Sed secundo modo accipiendo
            substantiam, potest esse dubium, utrum peccatum substantia sit; eo quod in actu peccati
            duo est considerare: scilicet ipsum actum, qui essentia quaedam est in eo quod actus
            est, et sic proculdubio substantia est: vel etiam ipsam privationem ordinis per quam
            malus est: et quia privationes essentiam non habent, ideo ex parte ista peccatum
            substantia non est: et quia peccatum dicitur peccatum, secundum quod privatum est debito
            ordine; ideo peccatum absolute loquendo dicitur substantia non esse; sed tamen inquantum
            actus est, substantia est. Similiter etiam nomen naturae multipliciter dicitur, ut
            Boetius dicit. Primo enim modo dicitur natura, secundum quod communiter ad omnia entia
            se habet, prout natura definitur omne id quod intellectu quoquo modo capi potest.
            Secundo modo prout tantum substantiis convenit: et sic natura dicitur esse quod agere
            vel pati potest. Tertio modo dicitur natura quod est principium motus vel quietis in eis
            in quibus per se est, et non secundum accidens. Quarto modo unumquodque informans
            specifica differentia dicitur natura. Secundo igitur et tertio modo peccata natura dici
            non possunt: quia in genere substantiae non sunt, ut dictum est; neque iterum principium
            motus sunt, sed potius motus vel actiones quaedam: et quod plus est, etiam tertio modo
            accipiendo naturam, nec secundum naturam dici possunt: quia peccatum in nulla re
            accidit, nisi secundum recessum ab eo quod naturaliter sibi inest; unde et peccatum
            hominis est per recessum a rectitudine rationis, quae naturaliter homini convenit. Sed
            primo modo et quarto quodammodo potest dici natura peccatum, et quodammodo non: quia
            secundum quod est actus quidam, est ens quoddam quod intellectu capi potest, et aliqua
            differentia ad speciem determinatur: sed inquantum rationem peccati habet ex privatione
            rectitudinis, neque ens est neque differentiam habet, sed per privationem debitae formae
            dicitur. Similiter autem et nomen rei dupliciter sumitur. Simpliciter enim dicitur res
            quod habet esse ratum et firmum in natura; et dicitur res hoc modo, accepto nomine rei
            secundum quod habet quidditatem vel essentiam quamdam; ens vero, secundum quod habet
            esse; ut dicit Avicenna distinguens entis et rei significationem. Sed quia res per
            essentiam suam cognoscibilis est, transumptum est nomen rei, ad omne id quod in
            cognitione vel intellectu cadere potest, secundum quod res a reor reris dicitur: et per
            hunc modum dicuntur res rationis quae in natura ratum esse non habent, secundum quem
            modum etiam negationes et privationes res dici possunt, sicut et entia rationis
            dicuntur, ut Commentator in 4 Metaph. dicit. Primo ergo modo sumendo nomen rei,
            peccatum, inquantum est actus, est res quaedam; sed inquantum peccatum est ex privatione
            ordinis debiti, non est res quaedam, sed privatio; privatio autem res naturae non est,
            sed rationis tantum. Unde secundo modo accipiendo rem quantum ad utrumque, peccatum res
            est, scilicet et inquantum est actus, et inquantum privationi subjicitur.</p>
          <p xml:id="ta-l2d37q1-d1e153">Ad primum ergo dicendum, quod illa objectio procedit de substantia secundum quod
            significat rem primi praedicamenti: et hoc modo sumendo substantiam, peccatum nullo modo
            substantia est.</p>
          <p xml:id="ta-l2d37q1-d1e157">Ad secundum dicendum, quod esse in natura aliquid dicitur dupliciter: vel sicut pars
            naturae, sive aliquid aliud ad perfectionem naturae pertinens; et hoc modo malum non est
            in natura neque universali neque particulari. Vel potest intelligi aliquid esse in
            natura sicut in subjecto; et hoc modo oportet quod subjectum hujusmodi privationis, quae
            malum est, natura quaedam sit, ut hoc modo malum in natura esse dicatur; et ideo oportet
            actum illum in quo deformitas fundatur sicut in subjecto, naturam quamdam esse.</p>
          <p xml:id="ta-l2d37q1-d1e160">Ad tertium dicendum, quod illud quod naturam unam corrumpit, potest esse natura
            alterius, sicut natura ignis corrumpit naturam aquae; unde non est inconveniens ut actu
            quo natura hominis corrumpitur, natura alterius animalis perficiatur: aliquid enim est
            vituperabile in homine quod est laudabile in leone vel cane; et ideo non est
            inconveniens ut actus ille natura aliqua ponatur, vel etiam secundum naturam, non quidem
            hominis, sed alterius.</p>
          <p xml:id="ta-l2d37q1-d1e163">Ad quartum ergo dicendum, quod quamvis privatione qua peccatum malum dicitur, privetur
            forma per quam actus in genere moris bonitatem habet, non tamen privatur forma illa per
            quam in genere actus remanet: et ideo secundum illam formam res dici potest, inquantum
            actus est res quaedam. Iterum etiam illa privatio accipitur ut forma ejus, secundum quod
            in considerationem rationis venit; et ideo ex parte privationis potest dici res,
            secundum quod res a reor reris dicitur.</p>
          <p xml:id="ta-l2d37q1-d1e166">Ad quintum dicendum, quod impossibile est aliquam rem esse quae omni ordine
            destituatur; unde et in ipso actu peccati, ut res quaedam est, remanet ordo aliquis et
            ad agentem et ad finem aliquem intentum ab agente, quod est aestimatum bonum; quamvis
            privetur ordo ad finem debitum: quam etiam inordinationem Deus inordinatam non
            relinquit, sed per poenam ordinat.</p>
        </div>
        <div xml:id="ta-l2d37q1-Dd1e170" type="articulus">
          <head xml:id="ta-l2d37q1-Hd1e172">Articulus 2</head>

          <head xml:id="ta-l2d37q1-Hd1e175" type="questionTitle">Utrum omne ens sit a Deo</head>

          <p xml:id="ta-l2d37q1-d1e178">Ad secundum sic proceditur. Videtur quod non omne ens a Deo sit. Verum enim et ens
            convertuntur. Sed aliquem peccare est verum, quod non est a Deo. Ergo non omne quod est,
            a Deo est.</p>
          <p xml:id="ta-l2d37q1-d1e181">Praeterea, quidquid est a Deo, per verbum factum est. Sed forma hominis in idolo non
            est facta per verbum, ut Augustinus dicit; et tamen forma hominis in idolo ens quoddam
            est. Ergo non omne ens a Deo est.</p>
          <p xml:id="ta-l2d37q1-d1e184">Praeterea, de quocumque vere potest dici quod est, ipsum est ens. Sed verum est dicere
            deformitatem peccati esse. Ergo deformitas peccati est ens. Sed deformitas peccati non
            est a Deo. Ergo non omne ens est a Deo.</p>
          <p xml:id="ta-l2d37q1-d1e188">Praeterea, omne quod est a Deo, in aliquo similitudinem ejus retinet; quia, ut
            Dionysius dicit, causata habent causarum suarum contingentes imagines. Sed quaedam sunt
            quae hominem dissimilem Deo reddunt. Ergo non omne quod est a Deo est.</p>
          <p xml:id="ta-l2d37q1-d1e191">Praeterea, cujuscumque agentis operatio reducitur in aliquod aliud agens sicut in
            causam, illud non est agens per seipsum. Sed quaedam sunt quae per seipsa agunt, quae
            scilicet dominium suorum actuum habent, ut agentia a proposito. Ergo operationes eorum
            non reducuntur in agens aliud prius eis sicut in causam. Sed operationes illae entia
            quaedam sunt. Ergo non omnia entia sunt a Deo causata.</p>
          <p xml:id="ta-l2d37q1-d1e194">Sed contra, Boetius dicit quod res aliae dicuntur bonae, inquantum a primo et summo
            bono sunt, quod Deus est. Quod ergo a Deo non est, bonum non est. Si ergo aliquod ens
            sit quod a Deo non est, illud omnino bonum non erit. Sed quod est omnino carens
            bonitate, est summum malum. Ergo erit ponere summum malum; et ita erunt duo principia
            prima.</p>
          <p xml:id="ta-l2d37q1-d1e197">Praeterea, omne ens quod non habet causam, ipsum est primum simpliciter, et est causa
            tantum. Sed hoc est impossibile esse nisi unum. Ergo omne aliud ens causam habet. Sed
            quidquid est causatum, per operationem causae suae in esse productum est. Aut ergo illa
            causa est causa prima, aut causa secunda. Si est causa prima non habens aliam causam,
            talis causa solus Deus est: ergo hoc ens de quo loquimur, erit a Deo. Si autem est causa
            secunda, ergo causa prima vehementius agit in causatum ejus quam ipsamet agat in illud.
            Ergo omne ens a causa prima procedit, quae Deus est.</p>
          <p xml:id="ta-l2d37q1-d1e200">Respondeo dicendum, quod ens invenitur in pluribus secundum prius et posterius. Illud
            tamen verissime et primo dicitur ens cujus esse est ipsum quod est, quia esse ejus non
            est receptum, sed per se subsistens. In omnibus autem quae secundum prius et posterius
            dicuntur, primum eorum quae sunt, potest esse causa; et per se dictum, est causa ejus
            quod per participationem dicitur: et ideo oportet quod illud ens quod non per
            participationem alicujus esse quod sit aliud quam ipsum, dicitur ens (quod primum inter
            entia est), sit causa omnium aliorum entium. Alia autem entia dicuntur per posterius,
            inquantum aliquod esse participant quod non est idem quod ipsa sunt; et haec procedunt
            usque ad ultima entium; ita quod quamcumque rationem essendi aliquid habeat, non sit
            sibi nisi a Deo; sed defectus essendi sit ei a seipso.</p>
          <p xml:id="ta-l2d37q1-d1e203">Ad primum ergo dicendum, quod verum dupliciter potest considerari. Vel secundum quod
            fundatur in re; et hoc modo hoc quod dicitur istum peccare, non habet veritatem; immo
            potius per recessum a veritate peccatum incidit, si sumatur veritas quae in re est, per
            quam quis implet id quod a Deo ordinatum est. Vel secundum quod completur operatione
            animae compositionem formantis, in qua est veritas, prout significat vel intelligit rem
            eo modo quo est: et sic hoc quod est istum peccare, est quoddam ens rationis prout verum
            dicitur; et sic a Deo est: non enim nisi a Deo esse potest talis rectitudo, ut
            intellectus rem accipiat eo modo quo est, et eodem modo verbis eam exprimat.</p>
          <p xml:id="ta-l2d37q1-d1e207">Ad secundum dicendum, quod forma hominis in idolo potest dupliciter considerari: vel
            secundum quod est figura quaedam; et sic proculdubio a Deo est, a quo omnis forma est:
            vel secundum quod est ordinata ad id quod decens eam non est, vel conveniens sibi,
            scilicet ad hoc ut adoretur; et secundum hoc a Deo non est: quia secundum hoc nihil est,
            cum secundum negationem debiti usus hoc dicatur.</p>
          <p xml:id="ta-l2d37q1-d1e210">Ad tertium dicendum, quod, ut supra dictum est, ens dicitur dupliciter. Uno modo quod
            significat essentiam rei extra animam existentis; et hoc modo non potest dici ens
            deformitas peccati, quae privatio quaedam est: privationes enim essentiam non habent in
            rerum natura. Alio modo secundum quod significat veritatem propositionis; et sic
            deformitas dicitur esse, non propter hoc quod in re esse habeat, sed quia intellectus
            componit privationem cum subjecto, sicut formam quamdam. Unde sicut ex compositione
            formae ad subjectum vel ad materiam, relinquitur quoddam esse substantiale vel
            accidentale; ita etiam intellectus compositionem privationis cum subjecto per quoddam
            esse significat. Sed hoc esse non est nisi esse rationis, cum in re potius sit non esse;
            et secundum hoc quod in ratione esse habet, constat quod a Deo est.</p>
          <p xml:id="ta-l2d37q1-d1e213">Ad quartum dicendum, quod in creatis contingit esse similitudinem Dei secundum
            quamcumque perfectionem participatam; et quanto perfectio est nobilior, tanto secundum
            eam attenditur similitudo expressior. Contingit autem ut aliquid similitudinem Dei
            amittat quantum ad ulteriorem perfectionem, quod quantum ad primam perfectionem
            similitudinem retinet; unde in istis, secundum verba Dionysii, dicitur esse participatio
            divinae bonitatis secundum obscuram resonantiam; sicut patet in peccato: quia in actu
            peccati est aliquid similitudinem divinam retinens, puta corporalis delectatio, vel
            aliquid hujusmodi a summo bono exemplatum; quamvis non sit ibi similitudo summi boni
            quae est per gratiam; et ideo secundum hoc quod similitudinem Dei retinent, talia entia
            a Deo sunt; secundum vero quod a Dei similitudine recedunt, nec entia sunt, nec a Deo
            sunt, cum omne ens, inquantum est ens, primo enti similetur.</p>
          <p xml:id="ta-l2d37q1-d1e216">Ad quintum dicendum, quod operatio illius agentis qui per se agit, oportet ut in primum
            agens sicut in causam reducatur: quamvis enim hujusmodi entia per se agant, quia per
            propriam naturam et proprium judicium actus suos determinant, non tamen a se habent quod
            agant, sed a primo agente, quod eis et esse et posse et agere confert.</p>
        </div>
      </div>
    </body>
  </text>
</TEI>