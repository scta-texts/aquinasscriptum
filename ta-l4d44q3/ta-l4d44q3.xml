<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber IV, Distinctio 44, Quaestio 3</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Liber IV, Distinctio 44, Quaestio 3</title>
          <date when="2016-03-19">March 19, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-19">March 19, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="G" n="ghent567">Ghent, Belgium, Ghent University Library, 567</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#G" n="618a"/>
      </div>
    </front>
    <body>
      <div xml:id="ta-l4d1q1">
        <head xml:id="ta-l4d1q1-Hd1e97">Quaestio 3</head>
        <div xml:id="ta-l4d1q1-Dd1e100">
          <head xml:id="ta-l4d1q1-Hd1e102">Prooemium</head>
          <p xml:id="ta-l4d1q1-d1e105">Deinde quaeritur de his quae pertinent ad damnatos; et circa hoc quaeruntur tria: 1 de
            qualitate corporum ipsorum; 2 de igne quo cruciabuntur; 3 de conditionibus animarum
            eorumdem, postquam fuerint separatae.</p>

        </div>
        <div xml:id="ta-l4d1q1-Dd1e109" type="articulus">
          <head xml:id="ta-l4d1q1-Hd1e111">Articulus 1</head>

          <head xml:id="ta-l4d1q1-Hd1e114" type="question-title">Utrum damnatorum corpora cum suis deformitatibus
            resurgant</head>

          <div xml:id="ta-l4d1q1-Dd1e117">
            <head xml:id="ta-l4d1q1-Hd1e119">Quaestiuncula 1</head>
            <p xml:id="ta-l4d1q1-d1e122">Ad primum sic proceditur. Videtur quod damnatorum corpora cum suis deformitatibus
              resurgant. Illud enim quod in poenam peccati inductum est, desistere non debet nisi
              peccato remisso. Sed membrorum defectus qui accidunt per mutilationem, in poenam
              peccati inducti sunt, et similiter etiam omnes aliae deformitates corporales. Ergo a
              damnatis, qui peccatorum remissionem non sunt consecuti, in resurrectione non
              removebuntur.</p>
            <p xml:id="ta-l4d1q1-d1e125">Praeterea, sicut resurrectio sanctorum erit ad ultimam perfectionem, sic et
              resurrectio ipsorum erit ad ultimam miseriam. Sed sanctis resurgentibus non auferetur
              aliquid quod ad eorum perfectionem pertinere possit. Ergo nec impiis resurgentibus
              aliquid auferetur quod ad eorum defectum vel miseriam pertineat. Hujusmodi autem sunt
              deformitates. Ergo et cetera.</p>
            <p xml:id="ta-l4d1q1-d1e128">Praeterea, sicut ad defectum passibilis corporis pertinet deformitas, ita tarditas.
              Sed a corporibus damnatorum resurgentium tarditas non removebitur, quia eorum corpora
              non erunt agilia. Ergo eadem ratione nec deformitas removebitur.</p>
            <p xml:id="ta-l4d1q1-d1e131">Sed contra, 1 Corinth. 15, 53: <quote xml:id="ta-l4d1q1-Qd1e133">mortui resurgent incorrupti</quote>; Glossa:
                <quote xml:id="ta-l4d1q1-Qd1e136">mortui, idest peccatores, vel generaliter omnes mortui, surgent incorrupti,
                idest sine aliqua diminutione membrorum</quote>. Ergo mali resurgent sine
              deformitatibus.</p>
            <p xml:id="ta-l4d1q1-d1e141">Praeterea, in damnatis non erit aliquid quod sensum doloris in eis impediat. Sed
              aegritudo impedit sensum doloris, inquantum per eam debilitantur organa sentiendi;
              similiter defectus membri impediret ne esset universalis dolor in corpore. Ergo sine
              istis defectibus damnati resurgent.</p>

          </div>
          <div xml:id="ta-l4d1q1-Dd1e145">
            <head xml:id="ta-l4d1q1-Hd1e147">Quaestiuncula 2</head>
            <p xml:id="ta-l4d1q1-d1e150">Ulterius. Videtur quod corpora damnatorum erunt corruptibilia. Omne enim compositum
              ex contrariis necesse est corrumpi. Sed corpora damnatorum erunt ex contrariis
              composita, ex quibus etiam nunc componuntur; alias non essent ejusdem speciei, et per
              consequens eadem numero. Ergo erunt corruptibilia.</p>
            <p xml:id="ta-l4d1q1-d1e153">Praeterea, corpora damnatorum si incorruptibilia sunt futura, hoc non erit per
              naturam, cum sint futura ejusdem naturae cujus et nunc sunt, nec etiam erit per
              gratiam vel gloriam, quia talibus omnino carebunt. Ergo nullo modo erunt
              incorruptibilia.</p>
            <p xml:id="ta-l4d1q1-d1e156">Praeterea, illis qui sunt in summa miseria, subtrahere maximam poenarum videtur
              inconveniens. Sed maxima poenarum est mors, ut patet per philosophum in 3 Ethic. Ergo
              a damnatis qui sunt in summa miseria, mors removeri non debet; ergo eorum corpora
              corruptibilia erunt.</p>
            <p xml:id="ta-l4d1q1-d1e159">Sed contra est quod dicitur Apoc. 9, 6: <quote xml:id="ta-l4d1q1-Qd1e161">in diebus illis quaerent homines
                mortem, et non invenient eam; et desiderabunt mori, et fugiet mors ab illis</quote>.
              Praeterea, damnati punientur in anima et corpore poena perpetua: Matth. 25, 46:
                <quote xml:id="ta-l4d1q1-Qd1e164" source="http://scta.info/resource/mt25_46">ibunt hi in supplicium aeternum</quote>. Sed hoc esse non posset, si eorum
              corpora corruptibilia essent. Ergo eorum corpora erunt incorruptibilia.</p>

          </div>
          <div xml:id="ta-l4d1q1-Dd1e169">
            <head xml:id="ta-l4d1q1-Hd1e171">Quaestiuncula 3</head>
            <p xml:id="ta-l4d1q1-d1e174">Ulterius. Videtur quod sint futura impassibilia. Quia secundum philosophum in 6
              Topic., cap. 10, <quote xml:id="ta-l4d1q1-Qd1e176">omnis passio magis facta abjicit a substantia</quote>. Sed a
              finito si semper aliquid abjiciatur, necesse est illud tandem consumi, ut dicitur in 3
              Phys. Ergo si corpora damnatorum erunt passibilia, et semper patientur, quandoque
              deficient et corrumpentur; quod falsum esse ostensum est. Ergo erunt impassibilia.</p>
            <p xml:id="ta-l4d1q1-d1e180">Praeterea, omne agens assimilat sibi patiens. Si ergo corpora damnatorum patientur ab
              igne, ignis ea sibi assimilabit. Sed non consumit aliter ignis corpora, nisi inquantum
              ea sibi assimilans resolvit. Ergo si corpora damnatorum erunt passibilia ab igne,
              quandoque consumentur; et sic idem quod prius.</p>
            <p xml:id="ta-l4d1q1-d1e183">Praeterea, animalia quae in igne sine corruptione vivere dicuntur, ut de salamandra
              dicitur, ab igne non affliguntur: animal enim dolore corporis non affligitur, nisi
              corpus aliquo modo laedatur. Ergo corpora damnatorum in igne sine consumptione
              remanere possunt, sicut et animalia praedicta, ut Augustinus in Lib. de Civit. Dei,
              dicere videtur, quod nullam afflictionem ibi sustinebunt; quod non esset, nisi eorum
              impassibilia corpora essent. Ergo et cetera.</p>
            <p xml:id="ta-l4d1q1-d1e186">Praeterea, si corpora damnatorum sunt passibilia, dolor qui ex eorum passione
              provenit, ut videtur, superare debet omnem praesentem corporum dolorem, sicut et
              sanctorum jucunditas superabit omnem praesentem jucunditatem. Sed propter immensitatem
              doloris quandoque contingit in praesenti statu quod anima a corpore separatur. Ergo
              multo fortius si corpora illa futura sunt passibilia, ex immensitate doloris anima a
              corpore separabitur, et sic corpora corrumpentur; quod falsum est. Ergo corpora illa
              erunt impassibilia.</p>
            <p xml:id="ta-l4d1q1-d1e190">Sed contra est quod dicitur 1 Corinth. 15, 52: <quote xml:id="ta-l4d1q1-Qd1e192">et nos immutabimur</quote>;
              Glossa: <quote xml:id="ta-l4d1q1-Qd1e195">nos boni tantummodo immutabimur in gloriam immutabilitatis et
                impassibilitatis</quote>. Ergo corpora damnatorum non erunt impassibilia.</p>
            <p xml:id="ta-l4d1q1-d1e199">Praeterea, sicut corpus cooperatur animae ad meritum, ita corpus operatur ei ad
              peccatum. Sed propter cooperationem praedictam non solum anima, sed et corpus post
              resurrectionem praemiabitur. Ergo et in resurrectione similiter damnatorum corpora
              punientur; quod non esset, si impassibilia forent. Ergo erunt passibilia.</p>
          </div>
          <div xml:id="ta-l4d1q1-Dd1e204">
            <head xml:id="ta-l4d1q1-Hd1e206">Quaestiuncula 1</head>
            <p xml:id="ta-l4d1q1-d1e209">Respondeo dicendum ad primam quaestionem, quod in corpore humano potest esse
              deformitas dupliciter. Uno modo ex defectu alicujus membri, sicut mutilatos turpes
              dicimus; deest enim eis debita proportio ad totum; et de tali deformitate nulli dubium
              est quod in corporibus damnatorum non erit; quia omnia corpora tam bonorum quam
              malorum integra resurgent, ut supra dictum est cum de integritate corporum
              resurgentium ageretur. Alio modo deformitas contingit ex indebita partium
              dispositione, vel indebita quantitate vel qualitate vel situ, quae etiam proportionem
              debitam partium ad totum non patitur; et de talibus deformitatibus et similibus
              defectibus, sicut sunt febres et hujusmodi aegritudines, quae interdum sunt
              deformitatis causae, Augustinus indeterminatum et sub dubio relinquit in Ench., ut
              Magister in littera dicit. Sed apud doctores modernos est super hoc duplex opinio.
              Quidam enim dicunt, quod hujusmodi deformitates et defectus in corporibus damnatorum
              remanebunt, considerantes eorum damnationem, qua ad summam miseriam deputantur, cui
              nihil incommoditatis subtrahi debet. Sed hoc non videtur rationabiliter dici; in
              reparatione enim corporis resurgentis magis attenditur naturae perfectio quam conditio
              quae prius fuit; unde et qui infra perfectam aetatem decedunt, in statura juvenilis
              aetatis resurgent, ut supra dictum est; unde et illi qui aliquos defectus naturales in
              corpore habuerunt vel deformitates ex eis provenientes, in resurrectione sine illis
              defectibus vel deformitatibus repararentur, nisi peccati meritum impediret; et ita, si
              aliquis cum defectibus vel deformitatibus resurget, hoc erit in poenam; modus autem
              poenae est secundum mensuram culpae. Contingit autem quod aliquis peccator damnandus
              minoribus peccatis subjectus, aliquas deformitates vel defectus habeat quas non habuit
              aliquis damnandus peccatis gravioribus irretitus. Unde si ille qui in hac vita
              deformitates habuit, cum eis resurgat, sine quibus constat quod resurget alius gravius
              puniendus, qui eas in hac vita non habuit; modus poenae non responderet quantitati
              culpae, sed magis videretur aliquis puniri pro poenis quas in hoc mundo passus fuit;
              quod est absurdum. Et ideo alii rationabilius dicunt, quod auctor qui naturam
              condidit, in resurrectione naturam corporis integre reparabit; unde quidquid defectus
              vel turpitudinis ex corruptione vel debilitate naturae, sive principiorum naturalium,
              in corpore fuit, totum in resurrectione removebitur, sicut febris, lippitudo, et
              similia; defectus autem qui ex naturalibus principiis in humano corpore naturaliter
              consequuntur, sicut ponderositas, passibilitas, et similia, in corporibus damnatorum
              erunt; quos defectus ab electorum corporibus gloria resurrectionis excludit.</p>
            <p xml:id="ta-l4d1q1-d1e212">Ad primum ergo dicendum, quod cum poena in quolibet foro infligatur secundum
              conditionem illius fori, poenae quae in hac vita temporali infliguntur pro aliquo
              peccato, temporales sunt, et ultra vitae terminum non se extendunt; et ideo quamvis
              peccatum non sit remissum damnatis, non tamen oportet quod easdem poenas ibi
              sustineant quas in hoc mundo sunt passi; sed divina justitia requirit ut ibi poenis
              gravioribus in aeternum crucientur.</p>
            <p xml:id="ta-l4d1q1-d1e215">Ad secundum dicendum, quod non est similis ratio de bonis et malis, eo quod aliquid
              potest esse pure bonum, non autem pure malum; unde ultima sanctorum felicitas hoc
              requirit ut ab omni malo penitus sint immunes; sed ultima malorum miseria non excludit
              omne bonum; quia malum, si integrum sit, corrumpit seipsum, ut philosophus dicit in 4
              Ethicor. Unde oportet quod miseriae damnatorum substernatur bonum naturae in ipsis,
              quod est opus conditoris perfecti, qui ipsam naturam in perfectione suae speciei
              reparabit.</p>
            <p xml:id="ta-l4d1q1-d1e218">Ad tertium dicendum, quod tarditas est de illis defectibus qui naturaliter sequuntur
              principia humani corporis, non autem deformitas; et ideo de eis non est similis ratio,
              ut ex dictis patet.</p>

          </div>
          <div xml:id="ta-l4d1q1-Dd1e222">
            <head xml:id="ta-l4d1q1-Hd1e224">Quaestiuncula 2</head>
            <p xml:id="ta-l4d1q1-d1e227">Ad secundam quaestionem dicendum, quod cum in omni motu oporteat esse aliquod
              principium motus; dupliciter motus aliquis vel mutatio a mobili removetur. Uno modo
              per hoc quod deest principium motus; alio modo per hoc quod principium motus
              impeditur. Corruptio autem mutatio quaedam est; unde dupliciter potest contingere ut
              corpus quod ex conditione suorum principiorum corruptibilitatem habet, incorruptibile
              reddatur. Uno modo ex hoc quod principium ad corruptionem movens totaliter tollitur;
              et hoc modo corpora damnatorum incorruptibilia erunt. Cum enim caelum sit primum
              alterans per motum suum localem, et omnia alia agentia secunda in virtute ipsius
              agant, et quasi ab ipso mota; oportet quod cessante motu caeli, nihil sit agens quod
              possit corpus per alterationem aliquam transmutare a sua naturali proprietate; et ideo
              post resurrectionem, cessante motu caeli, nulla qualitas erit sufficiens ut corpus
              humanum alterare possit a sua naturali qualitate. Corruptio autem est terminus
              alterationis, sicut et generatio; unde corpora damnatorum corrumpi non poterunt; et
              hoc deservit divinae justitiae, ut perpetuo viventes, perpetuo puniantur, quod divina
              justitia requirit, ut infra dicetur; sicut et nunc corruptibilitas corporum deservit
              divinae providentiae, per quam ex aliquibus corruptis alia generantur. Alio modo
              contingit ex hoc quod principium corruptionis impeditur; et hoc modo corpus Adae
              incorruptibile fuit; quia contrariae qualitates in corpore hominis existentes,
              continebantur per gratiam innocentiae ne ad dissolutionem corporis agere possent; et
              multo plus continebuntur in corporibus gloriosis, quae erunt omnino subjecta spiritui;
              et sic in corporibus beatorum post resurrectionem communem conjungentur duo praedicti
              modi incorruptibilitatis.</p>
            <p xml:id="ta-l4d1q1-d1e230">Ad primum ergo dicendum, quod contraria ex quibus corpora componuntur, sunt duo
              principia ad corruptionem agentia. Primum enim agens est motus caelestis; unde
              supposito motu caelesti, necesse est ut corpus ex contrariis compositum corrumpatur,
              nisi sit aliqua causa potior impediens. Sed motu caeli remoto, contraria ex quibus
              corpus componitur, non sufficiunt ad corruptionem faciendam etiam secundum naturam, ut
              patet ex dictis. Cessationem autem motus caeli philosophi non cognoverunt; unde pro
              infallibili habebant quod corpus compositum ex contrariis corrumpatur secundum
              naturam.</p>
            <p xml:id="ta-l4d1q1-d1e233">Ad secundum dicendum, quod incorruptibilitas illa erit per naturam, non quod sit
              aliquod incorruptionis principium in corporibus damnatorum, sed per defectum principii
              moventis ad corruptionem, ut ex dictis patet.</p>
            <p xml:id="ta-l4d1q1-d1e236">Ad tertium dicendum, quod quamvis mors sit simpliciter maxima poenarum secundum quid,
              tamen nihil prohibet mortem esse in poenarum remedium, et per consequens ablationem
              mortis in poenarum augmentum. Vivere enim, ut dicitur in 5 Ethic., videtur omnibus
              delectabile esse, eo quod omnia esse appetunt. Non oportet autem, ut ibidem dicitur,
              accipere malam vitam, neque corruptam, neque quae est in tristitiis. Sicut ergo vivere
              simpliciter est delectabile, non autem vita quae est in tristitiis; ita et mors quae
              est privatio vitae, simpliciter est poenosa, et maxima poenarum, inquantum subtrahit
              primum bonum, scilicet esse, cum quo omnia alia subtrahuntur; sed inquantum privat
              malam vitam, et quae est in tristitiis, est in remedium poenarum quas terminat; et per
              consequens mortis subtractio est in augmentum poenarum, quas perpetuas facit. Si autem
              dicatur mors esse poenalis propter corporalem dolorem quem sentiunt morientes; non est
              dubium quod multo majorem dolorem damnati continue sustinebunt; unde in perpetua morte
              esse dicuntur, sicut scriptum est in Psal. 48, 15: <quote xml:id="ta-l4d1q1-Qd1e238">mors depascet
              eos</quote>.</p>

          </div>
          <div xml:id="ta-l4d1q1-Dd1e243">
            <head xml:id="ta-l4d1q1-Hd1e245">Quaestiuncula 3</head>
            <p xml:id="ta-l4d1q1-d1e248">Ad tertiam quaestionem dicendum, quod principalis causa quare corpora damnatorum ab
              igne non consumuntur, erit divina justitia, quia eorum corpora ad perpetuam poenam
              sunt addicta. Sed divinae justitiae servit etiam naturalis dispositio ex parte
              corporis patientis, et ex parte agentium: quia cum pati sit recipere quoddam, duplex
              est modus passionis, secundum quod aliquid in aliquo recipi potest dupliciter. Potest
              enim aliqua forma recipi in altero aliquo secundum esse naturale materialiter, sicut
              calor recipitur ab igne in aere; et secundum hunc modum receptionis est unus modus
              passionis, qui dicitur passio naturae. Alio modo aliquid recipitur in altero
              spiritualiter per modum intentionis cujusdam, sicut similitudo albedinis recipitur in
              aere et in pupilla; et haec receptio similatur illi receptioni qua anima recipit
              similitudines rerum; unde secundum hunc modum receptionis est alius modus passionis,
              qui vocatur passio animae. Quia ergo post resurrectionem, et motu caeli cessante, non
              poterit aliquod corpus alterari a sua naturali qualitate, ut dictum est, nullum corpus
              pati poterit passione naturae; unde quantum ad hunc modum passionis corpora damnatorum
              impassibilia erunt, sicut et incorruptibilia. Sed cessante motu caeli, adhuc manebit
              passio quae est per modum animae; quia et aer a sole illuminabitur, et colorum
              differentias ad visum deferet; unde et secundum hunc modum passionis corpora
              damnatorum passibilia erunt. Et quia in tali passione sensus perficitur, ideo in
              corporibus damnatorum sensus poenae erit sine mutatione naturalis dispositionis.
              Corpora vero gloriosa, etsi recipiant aliquid, et quodammodo patiantur in sentiendo,
              non tamen passibilia erunt: quia nihil recipient per modum afflictivi vel laesivi,
              sicut recipient corpora damnatorum quae ob hoc passibilia dicuntur.</p>
            <p xml:id="ta-l4d1q1-d1e251">Ad primum ergo dicendum, quod philosophus loquitur de illa passione per quam
              transmutatur patiens a sua naturali dispositione. Talis autem passio non erit in
              corporibus damnatorum, ut dictum est.</p>
            <p xml:id="ta-l4d1q1-d1e254">Ad secundum dicendum, quod similitudo agentis est dupliciter in patiente. Uno modo
              per eumdem modum quo est in agente, sicut est in omnibus agentibus univocis, ut
              calidum facit calidum, et ignis generat ignem. Alio modo per modum diversum a modo quo
              est in agente, sicut est in omnibus agentibus aequivocis, in quibus quandoque
              contingit quod in agente est forma spiritualiter, quae in patiente materialiter
              recipitur; sicut forma quae est in domo facta per artificem est materialiter in ipsa,
              et in mente artificis est spiritualiter: quandoque vero e converso est materialiter in
              agente, et recipitur spiritualiter in patiente: sicut albedo materialiter est in
              pariete, a quo recipitur spiritualiter in pupilla, et in medio deferente; et similiter
              est in proposito: quia species quae materialiter est in igne, recipitur spiritualiter
              in corporibus damnatorum; et sic ignis assimilabit sibi damnatorum corpora, nec tamen
              ea consumet.</p>
            <p xml:id="ta-l4d1q1-d1e257">Ad tertium dicendum, quod secundum philosophum in Lib. de proprietatibus elementorum,
              nullum animal in igne vivere potest. Galenus enim in Lib. de simplici medicina dicit,
              quod nullum corpus est quod tandem ab igne non consumatur, quamvis quaedam corpora
              sint quae ad horam in igne sine laesione permaneant, ut patet de ebeno; unde quod
              inducitur de salamandra, non est omnino simile: quia non posset perseverare finaliter
              in igne sine corruptione, sicut corpora damnatorum in Inferno. Nec tamen oportet quod
              quia corpora damnatorum ab igne Inferni per corruptionem aliquam non laeduntur,
              propter hoc ab igne non affligantur; quia sensibile non solum natum est delectare vel
              affligere sensum, secundum quod agit actione naturae confortando vel corrumpendo
              organum, sed etiam secundum quod agit actione spirituali: quia quando sensibile est in
              debita proportione ad sentientem, delectat; e contrario autem quando se habet in
              superabundantia vel defectu; unde et colores medii et voces consonantes sunt
              delectabiles, et inconsonantes offendunt auditum.</p>
            <p xml:id="ta-l4d1q1-d1e261">Ad quartum dicendum, quod dolor non separat animam a corpore secundum quod manet
              tantum in potentia animae, cujus est dolere, sed secundum quod ad passionem animae
              mutatur corpus a sua naturali dispositione, secundum modum quo videmus quod ex ira
              corpus calefit, et ex timore frigescit. Sed post resurrectionem corpus non poterit
              transmutari a sua naturali dispositione, ut ex dictis patet, unde quantuscumque sit
              dolor, animam a corpore non separabit.</p>
          </div>
        </div>
        <div xml:id="ta-l4d1q1-Dd1e266" type="articulus">
          <head xml:id="ta-l4d1q1-Hd1e268">Articulus 2</head>

          <head xml:id="ta-l4d1q1-Hd1e271" type="question-title">Utrum ignis Inferni, quo corpora damnatorum cruciabuntur, sit
            ignis corporeus</head>

          <div xml:id="ta-l4d1q1-Dd1e274">
            <head xml:id="ta-l4d1q1-Hd1e276">Quaestiuncula 1</head>
            <p xml:id="ta-l4d1q1-d1e279">Ad secundum sic proceditur. Videtur quod ignis Inferni, quo corpora damnatorum
              cruciabuntur, non sit ignis corporeus. Dicit enim Damascenus in 4 Lib., in fine:
                <quote xml:id="ta-l4d1q1-Qd1e281">tradetur Diabolus, et Daemones ejus, et homo ejus, scilicet Antichristus, et
                impii et peccatores, in ignem aeternum, non materialem, qualis est qui apud nos est,
                sed qualem utique novit Deus</quote>. Sed omne corporeum est materiale. Ergo ignis
              Inferni non erit corporeus.</p>
            <p xml:id="ta-l4d1q1-d1e285">Praeterea, animae damnatorum a corpore separatae, ad ignem Inferni deferuntur. Sed
              Augustinus dicit, 12 super Gen. ad litteram: <quote xml:id="ta-l4d1q1-Qd1e287">spiritualem arbitror esse
                locum</quote>, scilicet ad quem anima defertur post mortem, <quote xml:id="ta-l4d1q1-Qd1e290">non
                corporalem</quote>. Ergo ignis ille non est corporeus.</p>
            <p xml:id="ta-l4d1q1-d1e294">Praeterea, ignis corporeus in modo suae actionis non sequitur modum culpae in eo qui
              igne crematur, sed magis modum humidi vel sicci: in eodem enim igne corporeo videmus
              affligi justum et impium. Sed ignis Inferni in modo suae actionis sequitur modum
              culpae in eo qui punitur; unde Gregorius in 4 Dial.: <quote xml:id="ta-l4d1q1-Qd1e296">unus quidem est Gehennae
                ignis, sed non uno modo omnes cruciat peccatores: uniuscujusque enim quantum exigit
                culpa, tantum sentietur poena</quote>. Ergo ignis ille non est corporeus.</p>
            <p xml:id="ta-l4d1q1-d1e300">Sed contra est quod dicitur in 4 Dial.: <quote xml:id="ta-l4d1q1-Qd1e302">ignem Gehennae corporeum esse non
                ambigo, in quo certum est corpora cruciari</quote>.</p>
            <p xml:id="ta-l4d1q1-d1e307">Praeterea, Sap. 5, 21, dicitur: <quote xml:id="ta-l4d1q1-Qd1e309">pugnabit orbis terrarum contra
                insensatos</quote>. Sed non totus orbis contra insensatos pugnaret, si solummodo
              spirituali poena, et non corporali, punirentur. Ergo punientur igne corporeo.</p>

          </div>
          <div xml:id="ta-l4d1q1-Dd1e314">
            <head xml:id="ta-l4d1q1-Hd1e316">Quaestiuncula 2</head>
            <p xml:id="ta-l4d1q1-d1e319">Ulterius. Videtur quod ignis ille non sit ejusdem speciei cum igne isto corporeo quem
              videmus. Augustinus enim dicit, et habetur in littera: <quote xml:id="ta-l4d1q1-Qd1e321">ignis aeternus cujusmodi
                sit, arbitror scire neminem, nisi forte cui spiritus divinus ostendit</quote>. Sed
              naturam istius ignis omnes, vel fere omnes, sciunt. Ergo ille ignis non est ejusdem
              naturae vel speciei cum isto.</p>
            <p xml:id="ta-l4d1q1-d1e325">Praeterea, Gregorius dicit 15 Lib. Moral., exponens illud Job 20: <quote xml:id="ta-l4d1q1-Qd1e327">devorabit
                eum ignis, qui non succenditur: ignis corporeus ut esse valeat, corporeis indiget
                fomentis; nec valet, nisi succensus esset, et nisi refotus, subsistere. At contra
                Gehennae ignis, cum sit corporeus, et in se missos reprobos corporaliter exurat, nec
                studio humano succenditur, nec lignis nutritur, sed creatus semel durat
                inextinguibilis; et successione non indiget, et ardore non caret</quote>. Ergo non
              est ejusdem naturae cum corporeo igne quem videmus.</p>
            <p xml:id="ta-l4d1q1-d1e331">Praeterea, aeternum et corruptibile non sunt unius rationis, cum nec etiam in genere
              conveniant, secundum philosophum in 10 Metaph. Sed ignis iste est corruptibilis, ille
              autem aeternus; Matth. 25, 41: <quote xml:id="ta-l4d1q1-Qd1e333" source="http://scta.info/resource/mt25_41">ite, maledicti, in ignem aeternum</quote>. Ergo
              non sunt ejusdem speciei.</p>
            <p xml:id="ta-l4d1q1-d1e337">Praeterea, de natura hujus ignis qui apud nos est, est ut luceat. Sed ignis Inferni
              non lucet; unde dicitur Job 18, 5: <quote xml:id="ta-l4d1q1-Qd1e339" source="http://scta.info/resource/iob18_5">nonne lux impii extinguetur?</quote> Ergo
              non est ejusdem naturae cum isto igne.</p>
            <p xml:id="ta-l4d1q1-d1e344">Sed contra, secundum philosophum in 1 Topic., omnis aqua omni aquae est idem specie.
              Ergo eadem ratione omnis ignis omni igni idem est in specie.</p>
            <p xml:id="ta-l4d1q1-d1e347">Praeterea, Sap. 11, 17, dicitur: <quote xml:id="ta-l4d1q1-Qd1e349" source="http://scta.info/resource/sap11_17">per quae peccat quis, per haec et
                torquetur</quote>. Sed omnes homines peccant per res sensibiles hujus mundi. Ergo
              justum est ut per easdem puniantur.</p>

          </div>
          <div xml:id="ta-l4d1q1-Dd1e354">
            <head xml:id="ta-l4d1q1-Hd1e356">Quaestiuncula 3</head>
            <p xml:id="ta-l4d1q1-d1e359">Ulterius. Videtur quod ignis ille non sit sub terra. Quia Job 18, 18, de homine
              damnato dicitur: <quote xml:id="ta-l4d1q1-Qd1e361">et de orbe transferet eum Deus</quote>. Ergo ille ignis quo
              damnati punientur, non est sub terra, sed extra orbem.</p>
            <p xml:id="ta-l4d1q1-d1e365">Praeterea, nullum violentum et per accidens potest esse sempiternum. Sed ignis ille
              erit in Inferno in sempiternum. Ergo non erit ibi per violentiam, sed naturaliter. Sed
              sub terra non potest esse ignis nisi per violentiam. Ergo ignis Inferni non est sub
              terra.</p>
            <p xml:id="ta-l4d1q1-d1e368">Praeterea, in igne Inferni omnia corpora damnatorum post diem judicii cruciabuntur.
              Sed corpora illa locum replebunt. Ergo cum futura sit maxima multitudo damnatorum,
              quia <quote xml:id="ta-l4d1q1-Qd1e370">stultorum infinitus est numerus</quote>, Eccle. 1, 15, oportet maximum
              esse spatium in quo ignis ille continetur. Sed inconveniens videtur infra terram esse
              tantam concavitatem, cum partes terrae naturaliter ferantur ad medium. Ergo ignis ille
              non erit sub terra.</p>
            <p xml:id="ta-l4d1q1-d1e374">Praeterea, Sap. 11, 17, dicitur: <quote xml:id="ta-l4d1q1-Qd1e376">per quae peccat quis, per haec et
                torquetur</quote>. Sed mali super terram peccaverunt. Ergo ignis eos puniens non
              oportet esse sub terra.</p>
            <p xml:id="ta-l4d1q1-d1e381">Sed contra est quod dicitur Isai. 14, 9: <quote xml:id="ta-l4d1q1-Qd1e383">Infernus subtus conturbatus est in
                occursum tui</quote>. Ergo ignis Inferni sub nobis est.</p>
            <p xml:id="ta-l4d1q1-d1e387">Praeterea, Gregorius dicit in 4 Dialog.: <quote xml:id="ta-l4d1q1-Qd1e389">quid obstet non video, ut Infernus
                sub terra esse credatur</quote>.</p>
            <p xml:id="ta-l4d1q1-d1e393">Praeterea, Jonae 2, super illud: <quote xml:id="ta-l4d1q1-Qd1e395">projecisti me in corde maris</quote>; Glossa
              interlinealis: <quote xml:id="ta-l4d1q1-Qd1e398">idest, in Inferno</quote>; pro quo dicitur in Evangelio Matth.
              12, 40: <quote xml:id="ta-l4d1q1-Qd1e401">in corde terrae</quote>; quia sicut cor est in medio animalis, ita
              Infernus esse in medio terrae perhibetur.</p>
          </div>
          <div xml:id="ta-l4d1q1-Dd1e407">
            <head xml:id="ta-l4d1q1-Hd1e409">Quaestiuncula 1</head>
            <p xml:id="ta-l4d1q1-d1e412">Respondeo dicendum ad primam quaestionem, quod de igne Inferni fuit multiplex
              positio. Quidam enim philosophi, ut Avicenna, resurrectionem non credentes, solius
              animae post mortem poenam esse crediderunt; et quia eis inconveniens videbatur ut
              anima, cum sit incorporea, igne corporeo puniretur, negaverunt ignem corporeum esse
              quo mali punirentur; volentes quod quidquid dicitur de poena animarum post mortem
              futura per aliqua corporalia, metaphorice dicatur. Sicut enim bonarum animarum
              delectatio et jucunditas non erit in aliqua re corporali, sed spirituali tantum, quod
              erit in consecutione finis sui; ita afflictio malorum erit spiritualis tantum, in hoc
              scilicet quod tristabuntur de hoc quod separantur a fine, cujus inest eis desiderium
              naturale. Unde sicut omnia quae de delectatione animarum post mortem dicuntur, quae
              videntur ad delectationem corporalem pertinere, sicut quod reficiantur, quod rideant,
              et hujusmodi; ita etiam quidquid de harum afflictione dicitur quod in corporalem
              punitionem sonare videtur, per similitudinem debet intelligi; sicut quod igne ardeant,
              vel foetoribus affligantur, et cetera hujusmodi. Spiritualis enim delectatio et
              tristitia, cum sit ignota multitudini, oportet quod per delectationem et tristitias
              corporales figuraliter manifestetur, ut homines moveantur magis ad desiderium vel
              timorem. Sed quia in poena damnatorum non solum erit poena damni, quae respondet
              aversioni quae fuit in culpa, sed etiam poena sensus, quae respondet conversioni; ideo
              non sufficit praedictum modum punitionis ponere; et ideo etiam ipse Avicenna, alterum
              modum superaddit, dicens, quod animae malorum post mortem non per corpora, sed per
              corporum similitudines punientur, sicut in somnis propter similitudines praedictas in
              imaginatione existentes videtur homini quod torqueatur poenis diversis; et hunc etiam
              modum punitionis videtur ponere Augustinus in 12 super Gen. ad Lit., sicut ibidem
              manifeste patet. Sed hoc videtur inconvenienter dictum esse. Imaginatio enim potentia
              quaedam est utens organo corporali; unde non potest esse quod visiones imaginativae
              fiant in anima separata a corpore, sicut in anima somniantis; unde etiam Avicenna, ut
              hoc inconveniens evaderet, dixit, quod animae separatae a corpore utebantur, quasi pro
              organo, aliqua parte caelestis corporis, cui corpus humanum oportet esse conforme ad
              hoc quod perficiatur anima rationali, quae est similis motoribus caelestis corporis:
              in hoc secutus quodammodo opinionem antiquorum philosophorum, qui posuerunt animas
              redire ad compares stellas. Sed hoc est omnino absurdum secundum doctrinam philosophi;
              quia anima utitur determinato organo corporali, sicut ars determinatis instrumentis;
              unde non potest transire de corpore in corpus, quod Pythagoras posuit, ut dicitur in 1
              de anima. Qualiter autem ad dictum Augustini sit respondendum, infra dicetur. Quidquid
              autem dicatur de igne qui animas separatas cruciat, de igne tamen quo cruciabuntur
              corpora damnatorum post resurrectionem, oportet dicere quod sit corporeus; quia
              corpori non potest convenienter poena aptari nisi corporea. Unde Gregorius in 4 Dial.,
              ex hoc ipso probat Inferni ignem esse corporeum, quod reprobi post resurrectionem in
              eum detrudentur. Augustinus etiam, ut in littera, manifeste confitetur ignem illum quo
              corpora cruciabuntur, corporeum esse; et de hoc ad praesens est quaestio. Qualiter
              autem animae damnatorum ab igne isto corporeo puniantur, infra, dist. 50, qu. 2, art.
              3, dicetur.</p>
            <p xml:id="ta-l4d1q1-d1e415">Ad primum ergo dicendum, quod Damascenus non negat simpliciter ignem illum materialem
              esse, sed quod non est materialis talis qualis apud nos est, eo quod quibusdam
              proprietatibus ad hoc igne distinguitur. Vel dicendum, quod quia ignis ille non
              materialiter alterat corpora, sed quadam spirituali actione agit in ea ad punitionem,
              ut ex dictis patet, ideo non dicitur materialis, non quantum ad substantiam, sed
              quantum ad punitionis effectum in corporibus, et multo amplius in animabus.</p>
            <p xml:id="ta-l4d1q1-d1e418">Ad secundum dicendum, quod dictum Augustini potest hoc modo accipi, ut pro tanto
              dicatur locus ille ad quem animae deferentur post mortem, non esse corporeus, quia
              anima in eo corporaliter non existit, per modum scilicet quo corpora existunt in loco,
              sed alio modo spirituali, sicut Angeli in loco sunt. Vel dicendum, quod Augustinus
              loquitur opinando, et non determinando, sicut frequenter facit in libro illo.</p>
            <p xml:id="ta-l4d1q1-d1e421">Ad tertium dicendum, quod ignis ille erit instrumentum divinae justitiae punientis.
              Instrumentum autem non solum agit in virtute propria, et per proprium modum, sed etiam
              in virtute principalis agentis, et secundum quod est regulatum ab eo; unde quamvis
              ignis secundum propriam virtutem non habeat quod aliquos cruciet magis vel minus
              secundum modum peccati; habet tamen hoc secundum quod ejus actio modificatur ex ordine
              divinae justitiae; sicut etiam ignis fornacis modificatur ex industria fabri in sua
              actione secundum quod competit ad effectum artis.</p>

          </div>
          <div xml:id="ta-l4d1q1-Dd1e425">
            <head xml:id="ta-l4d1q1-Hd1e427">Quaestiuncula 2</head>
            <p xml:id="ta-l4d1q1-d1e430">Ad secundam quaestionem dicendum, quod ignis propter hoc quod est maximae virtutis in
              agendo inter reliqua elementa, alia corpora pro materia habet, ut dicitur in 2
              Meteor.; unde et ignis dupliciter invenitur; scilicet in propria materia, prout est in
              sphaera sua; vel in materia aliena, sive terrestri, ut patet in carbone; sive aerea,
              sicut patet in flamma. Quocumque autem modo ignis inveniatur, semper idem est in
              specie quantum ad naturam ignis pertinet. Potest autem esse diversitas in specie
              quantum ad corpora quae sunt materia ignis; unde flamma et carbo differunt specie, et
              similiter lignum ignitum et ferrum ignitum. Nec differt quantum ad hoc sive ignita
              sint per violentiam, ut in ferro apparet, sive ex principio intrinseco naturali, ut
              accidit in sulphure. Quod ergo ignis Inferni quantum ad hoc quod habet de natura
              ignis, sit ejusdem speciei cum igne qui apud nos est, manifestum est; utrum autem ille
              ignis sit in propria materia existens, aut in aliena, et si in aliena, in qua materia
              sit, nobis ignotum est; et secundum hoc potest ab igne qui apud nos est, specie
              differre materialiter consideratus. Quasdam tamen proprietates differentes habet ab
              igne isto, sicut quod succensione non indiget, nec lignis nutritur. Sed istae
              differentiae non ostendunt diversitatem in specie quantum ad id quod pertinet ad
              naturam ignis.</p>
            <p xml:id="ta-l4d1q1-d1e433">Ad primum ergo dicendum, quod Augustinus loquitur quantum ad id quod est materiale in
              illo igne, non autem quantum ad ignis naturam.</p>
            <p xml:id="ta-l4d1q1-d1e436">Ad secundum dicendum, quod ignis iste qui apud nos est, lignis nutritur, et ab homine
              succenditur, quia est artificialiter et per violentiam in alienam materiam
              introductus; sed ignis ille lignis non indiget quibus foveatur, quia vel est in
              propria materia existens, vel est in materia aliena non per violentiam, sed per
              naturam a principio intrinseco; unde non est ab homine accensus, sed a Deo, qui
              naturam illam instituit; et hoc est quod dicitur Isai. 30, 33: <quote xml:id="ta-l4d1q1-Qd1e438">flatus domini
                sicut torrens sulphuris succendens eam</quote>.</p>
            <p xml:id="ta-l4d1q1-d1e442">Ad tertium dicendum, quod sicut corpora damnatorum erunt ejusdem speciei cujus et
              modo sunt, quamvis nunc sint corruptibilia, tunc autem incorruptibilia ex ordine
              divinae justitiae, et propter quietem motus caeli; ita est etiam de igne Inferni, quo
              corpora illa punientur.</p>
            <p xml:id="ta-l4d1q1-d1e446">Ad quartum dicendum, quod lucere non convenit igni secundum quemlibet modum
              existendi, quia in propria materia existens non lucet; unde non lucet in propria
              sphaera, ut philosophi dicunt. Similiter etiam in aliqua materia aliena ignis existens
              non lucet, sicut cum est in materia opaca terrestri, ut in sulphure. Similiter est
              etiam quando ex aliquo grosso fumo ejus claritas obscuratur. Unde quod ignis Inferni
              non lucet, non est sufficiens argumentum ad hoc quod non sit ejusdem speciei.</p>

          </div>
          <div xml:id="ta-l4d1q1-Dd1e450">
            <head xml:id="ta-l4d1q1-Hd1e452">Quaestiuncula 3</head>
            <p xml:id="ta-l4d1q1-d1e455">Ad tertiam quaestionem dicendum, quod sicut Augustinus dicit, et habetur in littera,
                <quote xml:id="ta-l4d1q1-Qd1e457">in qua parte mundi Infernus sit, scire neminem arbitror, nisi cui divinus
                spiritus revelavit</quote>; unde et Gregorius in 4 Dialog., super hac quaestione
              interrogatus respondet: <quote xml:id="ta-l4d1q1-Qd1e460">hac de re temere definire non audeo. Nonnulli namque in
                quadam terrarum parte Infernum esse putaverunt; alii vero hunc sub terra esse
                existimant</quote>. Et hanc opinionem probabiliorem esse ostendit dupliciter. Primo
              ex ipsa nominis ratione, sic dicens: <quote xml:id="ta-l4d1q1-Qd1e463">si idcirco Infernum dicimus, quin inferius
                jacet; quod terra ad caelum est, hoc esse Infernus debet ad terram</quote>. Secundo
              autem ex hoc quod dicitur Apoc. 5, 3: <quote xml:id="ta-l4d1q1-Qd1e466">nemo poterat neque in caelo neque in
                terra neque subtus terram aperire librum</quote>: ut hoc quod dicitur <quote xml:id="ta-l4d1q1-Qd1e469">in
                caelo</quote>, referatur ad Angelos; hoc quod dicitur <quote xml:id="ta-l4d1q1-Qd1e473">in terra</quote>,
              referatur ad homines viventes in corpore; hoc quod dicitur <quote xml:id="ta-l4d1q1-Qd1e476">subtus
                terram</quote> referatur ad animas existentes in Inferno. Augustinus etiam in 12
              super Genes. ad litteram, duas rationes tangere videtur, quare congruum sit quod
              Infernus sit sub terra. Una est, ut quoniam defunctorum animae amore carnis
              peccaverunt, hoc eis exhibeatur quod ipsi carni mortuae solet exhiberi, ut scilicet
              sub terra recondantur. Alia est quod sicut est gravitas in corporibus, ita tristitia
              in spiritibus; et laetitia sicut levitas: unde sicut secundum corpus, si ponderis sui
              ordinem teneant, inferiora sunt omnia graviora; ita secundum spiritum inferiora sunt
              omnia tristiora: et sic sicut conveniens locus gaudio electorum est caelum Empyreum;
              ita conveniens locus tristitiae damnatorum est infimum terrae. Nec debet movere quod
              Augustinus ibidem dicit, quod Inferi sub terris esse dicuntur vel creduntur: quia in
              Lib. Retractationum, hoc retractans dicit: <quote xml:id="ta-l4d1q1-Qd1e479">mihi videor dicere debuisse magis
                quod sub terris sunt Inferi, quam rationem reddere cur sub terris esse dicantur sive
                credantur</quote>. Quidam tamen philosophi posuerunt quod locus Inferni erit sub
              orbe terrestri, tamen supra terrae superficiem, ex parte opposita nobis; et hoc
              videtur Isidorus sensisse, cum dixit, quod sol et luna in ordine quo creati sunt,
              stabunt, ne impii in tormentis positi fruantur luce eorum: quae ratio nulla esset, si
              Infernus infra terram esse dicatur. Qualiter tamen haec verba possint exponi, patebit
              infra, dist. 48. Pythagoras vero posuit locum poenarum in sphaera ignis, quam in medio
              totius orbis esse dicit, ut patet per philosophum in 2 Cael. et Mund. Sed tamen
              convenientius his quae in Scriptura dicuntur, est ut sub terra esse dicatur.</p>
            <p xml:id="ta-l4d1q1-d1e483">Ad primum ergo dicendum, quod verbum illud Job, <quote xml:id="ta-l4d1q1-Qd1e485">de orbe transferet eum
                Deus</quote>, intelligendum est de orbe terrarum, idest de hoc mundo; et hoc modo
              exponit Gregorius dicens: <quote xml:id="ta-l4d1q1-Qd1e488">de orbe quippe transfertur, cum superno apparente
                judice de hoc mundo tollitur, in quo perverse gloriatur</quote>. Nec est
              intelligendum quod orbis hic accipiatur pro universo, quasi extra totum universum sit
              locus poenarum.</p>
            <p xml:id="ta-l4d1q1-d1e492">Ad secundum dicendum, quod in loco illo conservatur ignis in aeternum ex ordine
              divinae justitiae, quamvis secundum naturam suam non possit extra locum suum aliquod
              elementum durare in aeternum, praecipue statu generationis et corruptionis manente in
              rebus. Ignis autem ibi erit fortissimae caliditatis: quia calor ejus erit undique
              congregatus propter frigus terrae undique ipsum circumstans.</p>
            <p xml:id="ta-l4d1q1-d1e495">Ad tertium dicendum, quod Infernus nunquam deficiet in amplitudine, quin sufficiat ad
              damnatorum corpora capienda: Infernus enim Prov. 30, inter tria insatiabilia ponitur.
              Nec est inconveniens quod intra viscera terrae tanta concavitas conservetur divina
              virtute, quae damnatorum omnium corpora possit capere.</p>
            <p xml:id="ta-l4d1q1-d1e499">Ad quartum dicendum, quod hoc quod dicitur: <quote xml:id="ta-l4d1q1-Qd1e501">per quae peccat quis, per haec et
                torquetur</quote>, non est necessarium nisi in principalibus instrumentis peccandi.
              Quia enim homo in anima peccat et corpore, in utroque punitur; non autem oportet quod
              in quo loco quis peccat, in eodem puniatur, cum alius sit locus qui viatoribus et
              damnatis debetur. Vel dicendum, quod hoc intelligitur de poenis quibus homo punitur in
              via, secundum quod quaelibet culpa suam poenam habet annexam, prout quisque
              inordinatus animus sibi ipsi est poena, ut dicit Augustinus.</p>
          </div>
        </div>
        <div xml:id="ta-l4d1q1-Dd1e507" type="articulus">
          <head xml:id="ta-l4d1q1-Hd1e509">Articulus 3</head>

          <head xml:id="ta-l4d1q1-Hd1e512" type="question-title">Utrum in anima separata remaneant potentiae sensitivae</head>

          <div xml:id="ta-l4d1q1-Dd1e515">
            <head xml:id="ta-l4d1q1-Hd1e517">Quaestiuncula 1</head>
            <p xml:id="ta-l4d1q1-d1e520">Ad tertium sic proceditur. Videtur quod in anima separata remaneant potentiae
              sensitivae. Augustinus enim, in libro de spiritu et anima, sic dicit: <quote xml:id="ta-l4d1q1-Qd1e522">recedit
                anima a corpore secum trahens omnia, sensum scilicet, et imaginationem, et rationem,
                et intellectum, intelligentiam, concupiscibilitatem, et irascibilitatem</quote>. Sed
              sensus et imaginatio, et vis irascibilis et concupiscibilis sunt vires sensitivae.
              Ergo et in anima separata vires sensitivae remanent.</p>
            <p xml:id="ta-l4d1q1-d1e526">Praeterea, Augustinus dicit in libro de Eccles. dogmatibus: <quote xml:id="ta-l4d1q1-Qd1e528">solum hominem
                credimus habere animam substantivam; quae exuta corpore vivit, et sensus suos atque
                ingenia vivaciter tenet</quote>. Ergo anima exuta corpore habet potentias
              sensitivas.</p>
            <p xml:id="ta-l4d1q1-d1e532">Praeterea, potentiae animae vel essentialiter ei insunt, ut quidam dicunt, vel ad
              minus sunt naturales proprietates ipsius. Sed illud quod essentialiter inest alicui,
              non potest ab eo separari, neque subjectum aliquod deseritur a proprietatibus
              naturalibus. Ergo impossibile est quod anima separata a corpore aliquas potentias
              amittat.</p>
            <p xml:id="ta-l4d1q1-d1e535">Praeterea, non est totum integrum cui aliqua partium deest. Sed potentiae animae
              dicuntur partes ipsius. Si ergo aliquas potentias anima post mortem amittit; non erit
              anima integra post mortem; quod est inconveniens.</p>
            <p xml:id="ta-l4d1q1-d1e539">Praeterea, potentiae animae magis comparantur ad meritum quam etiam corpus; cum
              corpus sit solum instrumentum actus, potentiae vero principia agendi. Sed necesse est
              ut corpus simul praemietur cum anima propter hoc quod cooperabatur in merito. Ergo
              multo fortius est necesse quod potentiae animae simul praemientur cum ipsa: ergo anima
              separata eas non amittit.</p>
            <p xml:id="ta-l4d1q1-d1e542">Praeterea, si anima, cum separatur a corpore, potentiam sensitivam amittit, oportet
              quod illa potentia in nihilum cedat: non enim potest dici quod in materiam aliquam
              resolvatur, cum non habeat materiam partem sui. Sed illud quod omnino in nihilum
              cedit, non reiteratur idem numero, ut supra dictum est. Ergo anima non habebit in
              resurrectione eamdem numero potentiam sensitivam. Sed secundum philosophum, sicut se
              habet anima ad corpus, ita se habent potentiae ad partes corporis, ut visus ad oculum.
              Si autem non esset eadem anima quae redibit ad corpus, non esset idem homo. Ergo eadem
              ratione nec esset idem oculus numero, si non habet eamdem numero potentiam visivam; et
              simili ratione nec aliqua alia pars numero eadem resurgeret, et per consequens nec
              totus homo idem numero erit. Ergo non potest esse quod anima separata potentias
              sensitivas amittat.</p>
            <p xml:id="ta-l4d1q1-d1e545">Praeterea, si potentiae sensitivae corrumperentur corrupto corpore, oporteret quod
              debilitato corpore debilitarentur. Hoc autem non contingit: quia, ut dicitur in 1 de
              anima: <quote xml:id="ta-l4d1q1-Qd1e547">si senex accipiat oculum juvenis, videbit utique sicut et
                juvenis</quote>. Ergo nec corrupto corpore potentiae sensitivae corrumpentur.</p>
            <p xml:id="ta-l4d1q1-d1e551">Sed contra, Augustinus in Lib. de Eccl. dogmatibus dicit: <quote xml:id="ta-l4d1q1-Qd1e553">duabus substantiis
                constat homo: anima tantum, et carne; anima cum ratione sua, et carne cum sensibus
                suis</quote>. Potentiae ergo sensitivae ad carnem pertinent. Ergo corrupta carne, in
              anima non manent potentiae sensitivae.</p>
            <p xml:id="ta-l4d1q1-d1e557">Praeterea, philosophus in 12 Met., de separatione animae loquens sic dicit: <quote xml:id="ta-l4d1q1-Qd1e559">si
                autem aliquid remanet, in postremo quaerendum est de hoc: in quibusdam enim non est
                impossibile. Verbi gratia, si anima est talis dispositionis, non tota, sed
                intellectus (tota enim foret impossibile), quaerendum de hoc</quote>. Ex hoc videtur
              quod anima tota a corpore non separetur, sed solum potentiae intellectivae, non enim
              sensitivae vel vegetativae.</p>
            <p xml:id="ta-l4d1q1-d1e563">Praeterea, in 2 de anima, philosophus dicit de intellectu loquens: <quote xml:id="ta-l4d1q1-Qd1e565">hoc solum
                contingit separari, ut perpetuum a corruptibili; reliquae autem partes animae
                manifestum est ex his quod non separabiles sunt, ut quidam dicunt</quote>. Ergo
              potentiae sensitivae non manent in anima separata.</p>

          </div>
          <div xml:id="ta-l4d1q1-Dd1e570">
            <head xml:id="ta-l4d1q1-Hd1e572">Quaestiuncula 2</head>
            <p xml:id="ta-l4d1q1-d1e575">Ulterius. Videtur quod in anima separata remaneant etiam actus sensitivarum
              potentiarum. Dicit enim Augustinus in Lib. de spiritu et anima: <quote xml:id="ta-l4d1q1-Qd1e577">anima recedens
                a corpore ex his</quote>, scilicet imaginatione, concupiscibilitate, irascibilitate,
                <quote xml:id="ta-l4d1q1-Qd1e580">secundum merita afficitur ad delectationem sive ad dolorem</quote>. Sed
              imaginatio et concupiscibilis et irascibilis sunt sensitivae potentiae. Ergo secundum
              sensitivas potentias anima separata afficietur, et ita secundum eas in aliquo actu
              erit.</p>
            <p xml:id="ta-l4d1q1-d1e584">Praeterea, Augustinus super Genes. ad litteram, in Lib. 12, dicit, quod <quote xml:id="ta-l4d1q1-Qd1e586">corpus
                non sentit, sed anima per corpus</quote>, et infra: <quote xml:id="ta-l4d1q1-Qd1e589">quaedam autem anima, non
                corpus, immo sine corpore sentit</quote>: ut est timor, et hujusmodi. Sed illud quod
              animae sine corpore convenit, potest inesse animae a corpore separatae. Ergo tunc actu
              anima sentire poterit.</p>
            <p xml:id="ta-l4d1q1-d1e593">Praeterea, inspicere similitudines corporum, sicut in somnis accidit, ad visionem
              imaginativam pertinet, quae est in sensitiva parte. Sed hujusmodi similitudines
              corporum inspicere, sicut in somnis accidit, convenit animae separatae; unde
              Augustinus, 12 super Genes. ad litteram, sic dicit: <quote xml:id="ta-l4d1q1-Qd1e595">neque enim video cur habeat
                anima similitudinem corporis sui cum, jacente sine sensu corpore, nondum tamen
                penitus mortuo, videt talia qualia multi ex illa subductione vivis redditi
                narraverunt; et non habeat, cum perfecta morte penitus de corpore exierit</quote>.
              Non enim hoc potest intelligi, quod anima similitudinem corporis habeat, nisi secundum
              quod eam inspicit; unde et praemisit de jacentibus sine sensu, quod gerunt quamdam
              similitudinem corporis sui, per quam possunt ad loca corporalia ferri, et falsa,
              qualia vident, similitudinibus sensuum experiri. Ergo anima separata potest exire in
              actum sensitivarum potentiarum.</p>
            <p xml:id="ta-l4d1q1-d1e599">Praeterea, memoria est potentia sensitivae partis, ut probatur in Lib. de memoria et
              reminiscentia. Sed animae separatae actu memorabuntur eorum quae in hoc mundo
              gesserunt: unde et diviti epuloni dicitur Luc. 16, 25: <quote xml:id="ta-l4d1q1-Qd1e601">recordare quia recepisti
                bona in vita tua</quote>. Ergo anima separata exibit in actum potentiae
              sensitivae.</p>
            <p xml:id="ta-l4d1q1-d1e606">Praeterea, secundum philosophum in 3 de anima, irascibilis et concupiscibilis sunt in
              parte sensitiva. Sed in irascibili et concupiscibili sunt gaudium et tristitia, amor
              et odium, timor et spes, et hujusmodi affectiones, quas secundum fidem nostram ponimus
              in animabus separatis. Ergo animae separatae non carebunt actibus sensitivarum
              potentiarum.</p>
            <p xml:id="ta-l4d1q1-d1e609">Sed contra, illud quod est commune animae et corpori, non potest remanere in anima
              separata. Sed omnes operationes potentiarum sensitivarum sunt communes animae et
              corpori; quod patet ex hoc quod nulla potentia sensitiva aliquem actum habet nisi per
              organum corporale. Ergo anima separata carebit actibus sensitivarum potentiarum.</p>
            <p xml:id="ta-l4d1q1-d1e612">Praeterea, philosophus dicit in Lib. de anima: <quote xml:id="ta-l4d1q1-Qd1e614">corrupto corpore, anima neque
                reminiscitur neque amat</quote>; et eadem ratio est de omnibus aliis actibus
              sensitivarum potentiarum. Ergo non procedit anima separata in aliquem actum alicujus
              potentiae sensitivae.</p>

          </div>
          <div xml:id="ta-l4d1q1-Dd1e619">
            <head xml:id="ta-l4d1q1-Hd1e621">Quaestiuncula 3</head>
            <p xml:id="ta-l4d1q1-d1e624">Ulterius. Videtur quod anima separata pati non possit ab igne corporeo. Augustinus
              enim, 12 super Genes. ad litteram, dicit: <quote xml:id="ta-l4d1q1-Qd1e626">non sunt corporalia, sed corporalibus
                similia, quibus animae corporibus exutae afficiuntur seu bene seu male</quote>. Ergo
              anima separata igne corporeo non punitur.</p>
            <p xml:id="ta-l4d1q1-d1e630">Praeterea, Augustinus in eodem Lib., dicit, quod agens semper est nobilius patiente.
              Sed impossibile est aliquod corporeum esse nobilius anima separata. Ergo non potest ab
              aliquo corpore pati.</p>
            <p xml:id="ta-l4d1q1-d1e633">Praeterea, secundum philosophum in 1 de generatione, et secundum Boetium in Lib. de
              duabus naturis, illa solum agunt et patiuntur ad invicem quae in materia communicant.
              Sed anima et ignis corporeus non communicant in materia: quia spiritualium et
              corporalium non est materia communis: unde nec possunt invicem transmutari, ut Boetius
              in eodem Lib. dicit. Ergo anima separata ab igne corporeo non patitur.</p>
            <p xml:id="ta-l4d1q1-d1e636">Praeterea, omne quod patitur recipit aliquid ab agente. Si ergo anima patiatur ab
              igne corporeo, aliquid ab eo recipiet. Sed omne quod recipitur in aliquo, est in eo
              per modum recipientis. Ergo quod recipitur ab igne in anima, non est in ea
              materialiter, sed spiritualiter. Sed formae rerum in anima spiritualiter existentes
              sunt perfectiones ipsius. Ergo etsi ponatur quod anima patiatur ab igne corporeo, hoc
              non erit in ejus poenam; sed magis in ejus perfectionem.</p>
            <p xml:id="ta-l4d1q1-d1e640">Si dicatur, quod hoc ipso anima punitur ab igne quod ignem videt, ut videtur dicere
              Gregorius in 4 Dialog.: contra. Si anima videt ignem Inferni, non potest videre nisi
              visione intellectuali, cum non habeat organa quibus visio sensitiva vel imaginaria
              perficitur. Sed visio intellectualis non videtur quod possit esse causa tristitiae:
              delectationi enim quae est in considerando, non est tristitia contraria, secundum
              philosophum. Ergo ex tali visione anima non punitur.</p>
            <p xml:id="ta-l4d1q1-d1e643">Si dicatur, quod anima patitur ab igne corporeo, quia tenetur ab eo, sicut nunc
              tenetur a corpore, dum in corpore vivit; contra. Anima dum in corpore vivit, tenetur a
              corpore inquantum ex ea et corpore fit unum, sicut ex materia et forma. Sed anima non
              erit forma illius ignis corporei. Ergo supra dicto modo non poterit ab illo igne
              teneri.</p>
            <p xml:id="ta-l4d1q1-d1e646">Praeterea, omne agens corporeum agit per contactum. Sed non potest esse aliquis
              contactus animae et ignis corporei: quia contactus fit solum inter corpora quae habent
              ultima simul. Ergo anima ab igne corporeo non patitur.</p>
            <p xml:id="ta-l4d1q1-d1e649">Praeterea, agens organicum non agit in remota nisi per hoc quod agit in media: unde
              per determinatam distantiam agere potest proportionatam suae virtuti. Sed animae, vel
              ad minus Daemones, de quibus est eadem ratio, quandoque sunt extra locum Inferni,
              quandoque etiam in hoc mundo hominibus apparent, nec tamen a poena sunt immunes: sicut
              enim gloria sanctorum nunquam interrumpitur, ita nec poena damnatorum: nec tamen
              videmus quod omnia intermedia ab igne Inferni patiantur: nec iterum est credibile
              aliquid corporeum de natura elementi esse tantae virtutis ut ad tantam distantiam
              actionem suam diffundat. Ergo non videtur quod poenas quas animae damnatorum
              sustinent, ab igne corporeo patiantur.</p>
            <p xml:id="ta-l4d1q1-d1e652">Sed contra, eadem est ratio in animabus separatis et Daemonibus, quod ab igne
              corporeo pati possint. Sed Daemones ab eo patiuntur, cum puniantur ab illo igne in
              quem corpora damnatorum projicientur post resurrectionem, quem oportet esse corporeum;
              et hoc patet ex sententia domini, Matth. 25, 41: <quote xml:id="ta-l4d1q1-Qd1e654" source="http://scta.info/resource/mt25_41">ite maledicti in ignem
                aeternum, qui paratus est Diabolo, et Angelis ejus</quote>. Ergo et animae separatae
              igne corporeo pati possunt.</p>
            <p xml:id="ta-l4d1q1-d1e658">Praeterea, poena debet respondere culpae. Sed anima per culpam corpori se subjecit
              per pravam concupiscentiam. Ergo justum est ut in poena rei corporeae subjiciatur per
              passionem.</p>
            <p xml:id="ta-l4d1q1-d1e662">Praeterea, major est unio formae ad materiam quam agentis ad patiens. Sed diversitas
              naturae spiritualis et corporalis non impedit quin anima sit forma corporis. Ergo non
              impedit quin possit a corpore pati.</p>
          </div>
          <div xml:id="ta-l4d1q1-Dd1e667">
            <head xml:id="ta-l4d1q1-Hd1e669">Quaestiuncula 1</head>
            <p xml:id="ta-l4d1q1-d1e672">Respondeo dicendum ad primam quaestionem, quod circa hoc est multiplex opinio. Quidam
              enim aestimantes potentias omnes esse in anima ad modum quo color est in corpore,
              dicunt, quod anima a corpore separata omnes suas potentias secum trahit. Si enim
              aliqua ei deesset, oporteret animam transmutatam esse secundum naturales proprietates,
              quae subjecto manente non possunt variari. Sed dicta aestimatio falsa est. Cum enim
              potentia sit secundum quam potentes dicimur agere vel pati; ejusdem autem sit agere et
              posse agere; oportet quod ejusdem sit potentia, sicut subjecti, quod est agens vel
              patiens. Unde philosophus, in principio de somno et Vigil., dicit, quod cujus est
              potentia, ejus est actio. Videmus autem manifeste quasdam operationes, quarum
              potentiae animae sunt principia, non esse animae, proprie loquendo, sed conjuncti,
              quia non explentur nisi mediante corpore, ut videre, audire, et hujusmodi; unde
              oportet quod istae potentiae sint conjuncti sicut subjecti, animae autem sicut
              principii influentis, sicut forma est principium proprietatum compositi. Quaedam vero
              operationes exercentur ab anima sine organo corporali, ut intelligere, considerare, et
              velle; unde cum hae actiones sint animae propriae; et potentiae quae sunt harum
              principia, non solum erunt animae ut principii, sed ut subjecti. Quia ergo manente
              proprio subjecto manere oportet et proprias passiones, et corrupto eo corrumpi,
              oportet illas potentias quae in suis actibus non utuntur organo corporali, remanere in
              anima separata; illas autem quae utuntur, corrumpi corpore corrupto; et hujusmodi sunt
              potentiae omnes quae pertinent ad animam sensibilem et vegetabilem. Et propter hoc
              quidam potentias animae sensibiles distinguunt: dicunt enim, has esse duplices:
              quasdam quae sunt actus organorum quae sunt ab anima refluxae in corpus; et hae cum
              corpore corrumpuntur: quasdam vero originales harum quae sunt in anima, quia per eas
              anima corpus sensificat ad videndum et audiendum, et ad hujusmodi; et hae originales
              potentiae manent in anima separata. Sed hoc non videtur convenienter dici. Anima enim
              per suam essentiam, non mediantibus aliquibus aliis potentiis, est origo illarum
              potentiarum quae sunt actus organorum; sicut et forma quaelibet ex hoc ipso quod per
              essentiam suam materiam informat, est origo proprietatum quae compositum naturaliter
              consequuntur. Si enim oporteret in anima ponere alias potentias quibus mediantibus
              potentiae quae organa perficiunt, ab essentia animae effluerent; eadem ratione
              oporteret ponere alias potentias, quibus mediantibus ab essentia animae effluerent
              illae mediae potentiae, et sic in infinitum: si enim statur alicubi, melius est ut in
              primo stetur. Unde alii dicunt, quod potentiae sensitivae et aliae similes non manent
              in anima separata nisi secundum quid, scilicet ut in radice, per modum scilicet quo
              principiata sunt in principiis suis. In anima enim separata manet efficacia influendi
              iterum hujusmodi potentias, si corpori uniatur. Nec oportet hanc efficaciam esse
              aliquid superadditum ipsi essentiae animae, ut dictum est. Et haec opinio videtur
              magis rationabilis.</p>
            <p xml:id="ta-l4d1q1-d1e675">Ad primum ergo dicendum, quod verbum illud Augustini intelligendum est, quod anima
              secum trahat quasdam illarum potentiarum in actu, scilicet intelligentiam et
              intellectum; quasdam vero radicaliter, ut dictum est.</p>
            <p xml:id="ta-l4d1q1-d1e678">Ad secundum dicendum, quod sensus quos anima secum trahit, non sunt isti exteriores
              sensus, sed interiores, qui scilicet ad partem intellectivam pertinent; quia
              intellectus interdum sensus appellatur, ut patet per Basilium super proverbia, et per
              philosophum in 6 Ethic. Vel si intelligit de sensibus exterioribus, dicendum sicut ad
              primum.</p>
            <p xml:id="ta-l4d1q1-d1e681">Ad tertium dicendum, quod, sicut jam ex dictis patet, potentiae sensitivae non
              comparantur ad animam sicut naturales passiones ad subjectum, sed sicut ad originem;
              unde ratio non procedit.</p>
            <p xml:id="ta-l4d1q1-d1e685">Ad quartum dicendum, quod potentiae animae dicuntur partes ejus potentiales. Talium
              autem totorum ista est natura, quod tota virtus totius consistit in una partium
              perfecte, in aliis autem partialiter; sicut in anima virtus animae perfecte consistit
              in parte intellectiva, in aliis autem partialiter. Unde cum in anima separata
              remaneant vires intellectivae partis, integra remanebit, non diminuta, quamvis
              sensitivae potentiae actu non remaneant; sicut nec potentia regis remanet diminuta
              mortuo praeposito, qui ejus potentiam participabat.</p>
            <p xml:id="ta-l4d1q1-d1e688">Ad quintum dicendum, quod opus cooperatur ad meritum quasi pars essentialis hominis
              qui meretur; sic autem non cooperantur potentiae sensitivae, cum sint de genere
              accidentium; et ideo non est simile.</p>
            <p xml:id="ta-l4d1q1-d1e691">Ad sextum dicendum, quod potentiae animae sensitivae non dicuntur esse actus
              organorum quasi formae essentiales ipsorum, nisi ratione animae cujus sunt; sed sunt
              actus eorum sicut perficientes ea ad proprias operationes, sicut calor est actus ignis
              perficiens ipsum ad calefaciendum: unde sicut idem ignis numero remaneret, etiam si
              alius numero calor in eo esset, sicut patet de frigore aquae, quod non redit idem
              numero postquam fuerit calefacta, aqua nihilominus eadem numero manente; ita et organa
              erunt eadem numero, quamvis potentiae eaedem numero non sint.</p>
            <p xml:id="ta-l4d1q1-d1e694">Ad septimum dicendum, quod philosophus loquitur de hujusmodi potentiis secundum quod
              radicaliter in anima consistunt; quod patet ex hoc quod dicit, quod <quote xml:id="ta-l4d1q1-Qd1e696">senium non
                est in patiendo animam, sed id in quo est</quote>, scilicet corpus; sic enim propter
              corpus neque debilitantur neque corrumpuntur animae virtutes.</p>

          </div>
          <div xml:id="ta-l4d1q1-Dd1e701">
            <head xml:id="ta-l4d1q1-Hd1e703">Quaestiuncula 2</head>
            <p xml:id="ta-l4d1q1-d1e706">Ad secundam quaestionem dicendum, quod quidam distinguunt duplices actus sensitivarum
              potentiarum; quosdam exteriores, quos per corpus exercet; et hi non remanent in anima
              separata; quosdam vero intrinsecos, quos anima per seipsam exercet; et hi erunt in
              anima separata. Haec autem positio descendere videtur ab opinione Platonis, qui ponit
              animam corpori conjungi sicut quamdam substantiam perfectam, in nullo a corpore
              dependentem, sed solum sicut motorem mobili; quod patet ex transcorporatione quam
              ponebat. Quia autem secundum ipsum nihil movebat nisi motum, et ne abiretur in
              infinitum, dicebat quod primum movens movet seipsum, posuit quod anima erat se ipsam
              movens; et secundum hoc erat duplex motus animae; unus quo movebatur a seipsa, alius
              quo movebatur corpus ab ea; et sic anima habebat actum qui est videre, primo in se
              ipsa, secundum quod movebat seipsam, et secundo in organo corporali, secundum quod
              movebat corpus. Hanc autem positionem philosophus destruit in 1 de anima, ostendens
              quod anima non movet seipsam, et quod nullo modo movetur secundum istas operationes
              quae sunt videre, sentire, et hujusmodi, sed quod istae operationes sunt motus
              conjuncti tantum. Unde oportet dicere, quod actus sensitivarum potentiarum nullo modo
              maneant in anima separata, nisi forte sicut in radice remota.</p>
            <p xml:id="ta-l4d1q1-d1e709">Ad primum ergo dicendum, quod liber ille negatur a quibusdam esse Augustini; dicitur
              enim fuisse cujusdam Cisterciensis qui eum ex dictis Augustini compilavit, et quaedam
              de suo addidit; unde quod ibi scribitur, pro auctoritate habendum non est. Si tamen
              auctoritas debeat sustineri, dicendum, quod non debet intelligi quod anima separata,
              ex imaginatione et aliis hujusmodi potentiis afficiatur, quasi ipsa affectio sit actus
              praedictarum potentiarum; sed quia ex his quae anima per imaginationem et alias
              hujusmodi potentias commisit in corpore, in futuro afficietur vel in bonum vel in
              malum; ut sic imaginatio et hujusmodi potentiae non intelligantur elicere illam
              affectionem, sed elicuisse in corpore meritum affectionis illius.</p>
            <p xml:id="ta-l4d1q1-d1e712">Ad secundum dicendum, quod anima dicitur sentire per corpus, non quasi actus
              sentiendi sit animae secundum se, sed quia est totius conjuncti ratione animae, eo
              modo loquendi quo dicimus, quod calor calefaciat. Quod autem subjungitur, quod quaedam
              anima sentit sine corpore, ut timorem, et hujusmodi, intelligendum est sine exteriori
              corporis motu, qui accidit in actibus sensuum propriorum: non enim timor et hujusmodi
              passiones sine motu corporali contingunt. Vel potest dici quod Augustinus loquitur
              secundum opinionem Platonicorum, qui hoc ponebant, ut dictum est.</p>
            <p xml:id="ta-l4d1q1-d1e715">Ad tertium dicendum, quod Augustinus ibi inquirendo loquitur, non determinando, sicut
              fere per totum illum librum. Patet enim quod non est similis ratio de anima
              dormientis, et de anima separata. Anima enim dormientis utitur organo imaginationis,
              in qua corporales similitudines imprimuntur, quod de anima separata dici non potest.
              Vel dicendum, quod similitudines rerum sunt in anima et quantum ad potentiam
              sensitivam et imaginativam et intellectivam, secundum majorem et minorem abstractionem
              a materia et materialibus conditionibus. Tenet ergo similitudo Augustini quantum ad
              hoc quod sicut similitudines rerum corporalium sunt in anima somniantis, vel excessum
              mentis patientis, imaginaliter; ita sunt in anima separata intellectualiter; non autem
              quod in anima separata sint imaginaliter.</p>
            <p xml:id="ta-l4d1q1-d1e719">Ad quartum dicendum, quod sicut in 1 Lib., dist. 3, quaest. 4, art. 1, ad 2, dictum
              est, memoria dupliciter sumitur. Quandoque prout est potentia sensitivae partis:
              secundum scilicet quod concernit praeteritum tempus; et hoc modo actus memoriae in
              anima separata non erit; unde dicit philosophus in 1 de anima, quod hoc corrupto,
              scilicet corpore, anima non reminiscitur. Alio modo, accipitur memoria prout est pars
              imaginationis ad intellectivam partem pertinens, secundum scilicet quod ab omni
              differentia temporis abstrahit, cum non sit tantum praeteritorum, sed etiam
              praesentium et futurorum, ut Augustinus dicit; et secundum hanc memoriam anima
              separata memorabitur.</p>
            <p xml:id="ta-l4d1q1-d1e722">Ad quintum dicendum, quod sicut in 3 Lib., distinct. 26, quaest. 1, artic. 2, dictum
              est, amor, gaudium et tristitia et hujusmodi, dupliciter accipiuntur. Quandoque quidem
              secundum quod sunt passiones appetitivae sensibilis; et sic non erunt in anima
              separata: hoc enim modo non explentur sine determinato motu cordis. Alio modo secundum
              quod sunt actus voluntatis, quae est in parte intellectiva; et hoc modo erunt in anima
              separata, sicut et delectationem, quae quodammodo est passio sensitivae partis;
              secundum alium modum accipiendi ponit philosophus de Deo, dicens in 7 Ethic., quod
              Deus una simplici operatione gaudet.</p>

          </div>
          <div xml:id="ta-l4d1q1-Dd1e726">
            <head xml:id="ta-l4d1q1-Hd1e728">Quaestiuncula 3</head>
            <p xml:id="ta-l4d1q1-d1e731">Ad tertiam quaestionem dicendum, quod supposito, ex praedictis, quod ignis Inferni
              non sit metaphorice dictus, nec ignis imaginarius, sed verus ignis corporeus; oportet
              dicere, quod anima ab igne corporeo poenas patietur, cum dominus ignem illum Diabolo
              et Angelis ejus paratum esse dicat Matth. 25, qui sunt incorporei, sicut et illa. Sed
              quomodo pati possit, multipliciter assignatur. Quidam enim dixerunt, quod hoc ipsum
              quod est ignem videre, sit animam ab igne pati; unde Gregorius in 4 Dial. dicit:
                <quote xml:id="ta-l4d1q1-Qd1e733">ignem eo ipso patitur anima quo videt</quote>. Sed istud non videtur
              sufficere; quia quodlibet visum ex hoc quod videtur, est perfectio videntis; unde non
              potest in ejus poenam cedere inquantum est visus; sed quandoque est punitivum vel
              contristans per accidens, inquantum scilicet apprehenditur ut nocivum; unde oportet
              quod praeter hoc quod anima illum ignem videt, sit aliqua comparatio animae ad idem,
              secundum quam ignis animae noceat. Unde alii dixerunt, quod quamvis ignis corporeus
              non possit animam exurere, tamen anima apprehendit ipsum ut nocivum sibi; et ad talem
              apprehensionem afficitur timore et dolore, ut in eis impleatur quod dicitur Psalm. 13,
              5: <quote xml:id="ta-l4d1q1-Qd1e736">trepidaverunt timore, ubi non erat timor</quote>. Unde Gregorius in 4
              Dialog. dicit, quod quia anima cremari se conspicit, crematur. Sed hoc iterum non
              videtur sufficere; quia secundum hoc passio animae ab igne non esset secundum rei
              veritatem, sed secundum apparentiam tantum: quamvis enim possit esse vera passio
              tristitiae vel doloris ex aliqua falsa imaginatione, ut Augustinus dicit 12 super
              Genes. ad litteram; non tamen potest dici quod secundum illam passionem vere patiatur
              a re, sed a similitudine rei quam concipit. Et iterum iste modus passionis magis
              recederet a reali passione quam ille qui ponitur per imaginarias visiones; cum ille
              dicatur per veras imagines rerum esse, quas anima secum defert; iste autem per falsas
              conceptiones quas anima errans fingit. Et iterum non est probabile quod animae
              separatae, vel Daemones, qui subtilitate ingenii pollent, putarent ignem corporeum
              sibi nocere posse, si ab eo nullatenus gravarentur. Unde alii dicunt, quod oportet
              ponere animam etiam realiter ab igne corporeo pati; unde etiam Gregorius in 4 Dial.
              dicit: <quote xml:id="ta-l4d1q1-Qd1e739">colligere ex dictis evangelicis possumus quia incendium anima non solum
                videndo, sed etiam experiendo patiatur</quote>. Sed hoc tali modo fieri ponunt.
              Dicunt enim, quod ignis ille corporeus potest considerari dupliciter. Uno modo
              secundum quod est res quaedam corporea; et hoc modo non habet quod in animam agere
              possit; alio modo secundum quod est instrumentum divinae justitiae vindicantis; hoc
              enim divinae justitiae ordo exigit ut anima quae peccando se rebus corporalibus
              subdit, eis etiam in poenam subdatur. Instrumentum autem non solum agit in virtute
              propria, sed etiam in virtute principalis agentis, ut supra, dist. 1, quaest. 1, art.
              4, dictum est; et ita non est inconveniens, si ignis ille, cum agat in vi spiritualis
              agentis, in spiritum agat hominis vel Daemonis, per modum etiam quo de sacramentis
              dictum est, dist. 1, quod animam sanctificant. Sed istud etiam non videtur sufficere:
              quia omne instrumentum in id circa quod instrumentaliter operatur, habet propriam
              actionem sibi connaturalem, et non solum actionem secundum quam agit in virtute
              principalis agentis; immo exercendo primam actionem oportet quod efficiat hanc
              secundam; sicut aqua lavando corpus in Baptismo sanctificat animam, et sera secando
              lignum perducit ad formam domus. Unde oportet dare igni aliquam actionem in animam
              quae sit ei connaturalis ad hoc quod sit instrumentum divinae justitiae peccata
              vindicantis. Et ideo dicendum, quod corpus in spiritum naturaliter agere non potest,
              nec ei aliquo modo obesse vel ipsum gravare, nisi secundum quod aliquo modo corpori
              unitur; sic enim invenimus quod <quote xml:id="ta-l4d1q1-Qd1e742">corpus quod corrumpitur, aggravat
                animam</quote>; Sap. 9, 15. Spiritus autem corpori unitur dupliciter. Uno modo ut
              forma materiae, ut ex eis fiat unum simpliciter; et sic spiritus unitur corpori et
              vivificat corpus, et a corpore aliqualiter aggravatur; sic autem spiritus hominis vel
              Daemonis igni corporeo non unitur. Alio modo sicut movens mobili, vel sicut locatum
              loco, eo modo quo incorporalia sunt in loco; et secundum hoc spiritus incorporei
              creati loco definiuntur, ita in uno loco existentes quod non in alio. Quamvis autem
              res corporea ex sua natura habeat quod spiritum incorporeum loco definiat, non tamen
              habet sua natura quod spiritum incorporeum loco definitum detineat, ut ita alligetur
              illi loco quod ad alia divertere non possit, cum spiritus non ita sit in loco
              naturaliter quod loco subdatur. Sed hoc superadditur igni corporeo, inquantum est
              instrumentum divinae justitiae vindicantis, quod sic detinet spiritum, et ita
              efficitur ei poenalis, retardans eum ab executione propriae voluntatis, ne scilicet
              possit operari ubi vult, et secundum quod vult; et hunc modum ponit Gregorius in 4
              Dialog. Exponens enim quomodo anima incendium experiendo patiatur, sic dicit:
                <quote xml:id="ta-l4d1q1-Qd1e745">dum veritas peccatorem divitem damnatum in igne perhibet, quisnam sapiens
                reproborum animas teneri ignibus neget?</quote> Et hoc etiam Julianus dixit, ut in
              littera Magister dicit: <quote xml:id="ta-l4d1q1-Qd1e749">si viventis hominis incorporeus spiritus detinetur in
                corpore, cur etiam non post mortem corporeo igne teneatur?</quote> Augustinus etiam,
              21 de Civit. Dei dicit, quod sicut anima in hominis conditione jungitur corpori, ut
              dans ei vitam, quamvis illud sit spirituale et hoc corporale, et ex illa conjunctione
              vehementer concipit amorem ad corpus, sic ligatur igni, ut accipiens ab eo poenam; et
              ex illa conjunctione concipit horrorem. Oportet ergo omnes praedictos modos in unum
              colligere, ut perfecte videatur quomodo anima ab igne corporeo patiatur; ut scilicet
              dicamus, quod ignis secundum naturam suam habet quod spiritus incorporeus ei conjungi
              possit, ut loco locatum; sed inquantum est instrumentum divinae justitiae, habet ut
              ipsum quodammodo retineat alligatum; et in hoc veraciter ignis ille est spiritui
              noxius; et sic anima ignem ut noxium sibi videns, ab igne cruciatur; unde Gregorius in
              4 Dialog., omnia ista per ordinem tangit, ut ex dictis ejus patet.</p>
            <p xml:id="ta-l4d1q1-d1e753">Ad primum ergo dicendum, quod Augustinus loquitur inquirendo; unde etiam alium modum
              ponit determinando in Lib. de Civit. Dei, ut ex dictis patet. Vel dicendum, quod
              Augustinus intelligit quod ea quibus anima proxime afficitur ad dolorem vel
              tristitiam, sunt spiritualia; non enim affligeretur, nisi ignem ut noxium sibi
              apprehenderet. Ignis ergo apprehensus est proximum affligens; sed ignis corporeus
              extra animam existens est affligens remotum.</p>
            <p xml:id="ta-l4d1q1-d1e756">Ad secundum dicendum, quod quamvis anima simpliciter sit nobilior igne; ignis tamen
              est secundum quid anima nobilior, inquantum scilicet est instrumentum divinae
              justitiae.</p>
            <p xml:id="ta-l4d1q1-d1e759">Ad tertium dicendum, quod philosophus et Boetius loquuntur de illa actione per quam
              patiens transmutatur in naturam agentis; talis autem non est actio ignis in animam; et
              propter hoc ratio non concludit.</p>
            <p xml:id="ta-l4d1q1-d1e763">Ad quartum dicendum, quod ignis in animam non agit per modum influentis, sed per
              modum detinentis, ut ex dictis patet; et ideo ratio non est ad propositum.</p>
            <p xml:id="ta-l4d1q1-d1e766">Ad quintum dicendum, quod in visione intellectuali non est tristitia ex hoc ipso quod
              aliquid videtur; cum illud quod videtur nullo modo intellectui possit esse contrarium,
              inquantum videtur. In sensu autem hoc quod videtur, ex ipsa actione qua agit in visum
              ut videatur, potest esse corruptivum visus per accidens, inquantum corrumpit harmoniam
              organi. Sed tamen visio intellectualis potest esse contristans, inquantum id quod
              videtur, apprehenditur ut nocivum, non quasi noceat eo ipso quod videtur, sed alio
              quocumque modo; et sic anima videndo ignem affligitur.</p>
            <p xml:id="ta-l4d1q1-d1e769">Ad sextum dicendum, quod non est simile quantum ad omnia, sed quantum ad aliquid, ut
              ex dictis patet.</p>
            <p xml:id="ta-l4d1q1-d1e772">Ad septimum dicendum, quod quamvis non sit aliquis tactus corporalis inter animam et
              corpus, tamen est inter ea aliquis tactus spiritualis; sicut etiam motor caeli cum sit
              spiritualis, spirituali tactu tangit caelum, ipsum movens per modum quod dicitur
              contristans tangere, sicut dicitur in 1 de generatione; et hujusmodi modus sufficit ad
              actionem.</p>
            <p xml:id="ta-l4d1q1-d1e775">Ad octavum dicendum, quod spiritus damnati nunquam sunt extra Infernum, nisi ex
              dispensatione divina, vel ad instructionem vel ad exercitium electorum. Ubicumque
              autem extra Infernum sint, semper tamen vident ignem Inferni ut eis in poenam
              praeparatum; unde cum ista visio sit immediate affligens, ut dictum est, ubicumque
              sunt, ab igne Inferni affliguntur; sicut et captivi etiam extra carcerem existentes
              quodammodo a carcere affliguntur, dum vident se ad carcerem damnatos. Unde sicut
              gloria electorum in nullo minuitur nec quantum ad praemium essentiale, neque quantum
              ad accidentale, si aliquando extra caelum Empyreum sint, quod quodammodo in gloriam
              eorum cedit; ita etiam in nullo minuitur poena damnatorum, si extra Infernum ex divina
              dispensatione ad tempus ponantur; et hoc est quod dicit Glossa Bedae super illud
              Jacob. 3: <quote xml:id="ta-l4d1q1-Qd1e777">inflammat rotam nativitatis</quote> etc.: <quote xml:id="ta-l4d1q1-Qd1e780">Diabolus ubicumque
                sit, sive sub aere, sive sub terra, secum fert tormenta suarum flammarum</quote>.
              Objectio autem procedit ac si ignis corporeus affligeret spiritus immediate, sicut
              affligit corpora.</p>
          </div>
        </div>
        <div xml:id="ta-l4d1q1-Dd1e787">
          <head xml:id="ta-l4d1q1-Hd1e789">Expositio textus</head>
          <p xml:id="ta-l4d1q1-d1e792"><quote xml:id="ta-l4d1q1-Qd1e793">Omnes ad aetatem eamdem resurgent</quote> et cetera. Hoc intelligendum est non
            quantum ad mensuram corporis, sed quantum ad perfectionem corporis. <quote xml:id="ta-l4d1q1-Qd1e796">Triginta enim
              duorum annorum et trium mensium erat aetas Christi</quote>. Hoc intelligendum est
            secundum illam opinionem quae ponit Christum in principio trigesimi anni nondum completi
            baptizatum fuisse. Sed secundum opinionem Chrysostomi, qui ponit quod Christus, cum
            baptizatus fuit, erat triginta annorum, et inceperat trigesimum primum, oportet dicere,
            quod Christus triginta tribus annis et tribus mensibus vixerit: tribus enim annis
            praedicavit, et mensibus quasi tribus. <quote xml:id="ta-l4d1q1-Qd1e799">Non est autem fas dicere, quod in
              resurrectione accedat corpori magnitudo</quote>. Sed contra hoc videtur: nani et
            gigantes resurgent in quantitate quam hic habuerunt. Et dicendum, quod hoc intelligendum
            est de quantitate quam hic habuerunt vel habituri essent natura non errante per
            superabundantiam vel defectum. <quote xml:id="ta-l4d1q1-Qd1e802">Sed in quemlibet pulverem ac cinerem
              resolvatur</quote> et cetera. Sciendum, quod hae resolutiones quae in littera
            tanguntur, distribuuntur hoc modo. Primo enim accipit illa in quae corpus humanum
            proximo resolvitur; unde quantum ad partes grossas et terrestres ponit
              <quote xml:id="ta-l4d1q1-Qd1e805">pulverem</quote> et <quote xml:id="ta-l4d1q1-Qd1e808">cinerem</quote>; ut in pulverem dicatur resolvi,
            inquantum exsiccatur per congelationem humidi ex frigore agente; in cinerem vero,
            inquantum exsiccatur per extractionem humidi a calore agente. Sed quantum ad partes
            subtiles et aereas <quote xml:id="ta-l4d1q1-Qd1e812">halitus</quote> ponit et <quote xml:id="ta-l4d1q1-Qd1e815">auras</quote>; ut halitus
            referatur ad vapores humidos, qui ab humano corpore resolvuntur; aura autem ad fumos
            siccos qui sunt materia venti, qui proprie aura dicitur. Deinde vero ponit illa in quae
            primo resolvitur. Haec autem vel sunt sensibilia, vel insensibilia. Si insensibilia, sic
            tangit elementa in hoc quod dicit: <quote xml:id="ta-l4d1q1-Qd1e818">in quamcumque aliorum corporum
              substantiam</quote>; et elementa in hoc quod dicit: <quote xml:id="ta-l4d1q1-Qd1e821">in ipsa elementa</quote>.
            Si autem sunt sensibilia, sic tangit alia bruta et homines in hoc quod dicit: <quote xml:id="ta-l4d1q1-Qd1e824">in
              quorumcumque animalium et hominum cibum carnemque mutetur</quote>; ut cibus pertineat
            ad id quod est in via transmutationis humani corporis in substantiam praedictam; quod
            vero dicit carnem, pertineat ad terminum transmutationis praedictae. <quote xml:id="ta-l4d1q1-Qd1e827">Illi animae
              in puncto temporis reddit quae illam primitus, ut homo fieret, cresceret, viveret,
              animavit</quote>. Exponendum est <quote xml:id="ta-l4d1q1-Qd1e831">primitus</quote> non solum quod est prius
            tempore, sed quod est principalius, ut ex dictis patet: alias oporteret dicere, quod
            costa de qua formata est mulier, in Adam resurgeret, cujus anima primo fuit animata;
            resurget tamen in Eva, quia in ea principalius fuit, ut scilicet pertinens ad
            perfectionem individui, non solum ad perfectionem speciei, sicut fuerat in Adam.
              <quote xml:id="ta-l4d1q1-Qd1e834">Resurgent quidem sanctorum corpora sine ullo vitio</quote> et cetera. Ista quae
            hic ponuntur, hoc modo differunt, ut <quote xml:id="ta-l4d1q1-Qd1e837">vitium</quote> pertineat ad intemperantiam
            humorum, aut indispositionem inferiorum partium; <quote xml:id="ta-l4d1q1-Qd1e840">deformitas</quote> autem ad
            dispositionem partium exteriorum; <quote xml:id="ta-l4d1q1-Qd1e843">corruptio vero</quote> ad diminutionem, ut si
            corpora sine aliquo membro resurgerent; <quote xml:id="ta-l4d1q1-Qd1e846">onus</quote> autem ad indispositionem
            organorum respectu virtutis motivae; <quote xml:id="ta-l4d1q1-Qd1e850">difficultas</quote> vero ad ipsius virtutis
            debilitatem. <quote xml:id="ta-l4d1q1-Qd1e853">Et cruciabit damnatorum corpora hominum vel Daemonum</quote> et
            cetera. Hoc dicit Augustinus secundum opinionem quae ponit Daemones habere corpora
            naturaliter sibi unita. <quote xml:id="ta-l4d1q1-Qd1e856">Profiteri animam posse habere similitudinem corporis et
              corporalium omnino membrorum, quisquis renuit, potest negare animam esse quae in
              somnis videt vel ambulare se, vel sedere</quote> et cetera. Non est intelligendum,
            quod anima separata habeat similitudinem corporis, et membrorum corporalium realiter,
            sicut Apollinarius posuit; sed solummodo per modum apprehensionis vel intellectivae, vel
            etiam imaginariae, ut quidam volunt. <quote xml:id="ta-l4d1q1-Qd1e859">Neque enim non sentiunt</quote> et cetera.
            Hoc potest exponi, ut <quote xml:id="ta-l4d1q1-Qd1e862">sentire</quote> non accipiatur pro actu exteriori sensus,
            sed pro actu intellectus, secundum quod intellectus quandoque sensus dicitur.
              <quote xml:id="ta-l4d1q1-Qd1e865">Quaeri ac disputari potest, quando incipit homo in utero vivere</quote>. De hoc
            aliqua dicta sunt in 3 Lib., distinct. 3, ubi de conceptione dominici corporis agebatur.
              <quote xml:id="ta-l4d1q1-Qd1e869">Ac non potius duos (quod futurum erat, si gemini nascerentur) resurrecturos
              aestimemus</quote>. Hoc non dicit Augustinus: quia ex quo habebat principalia membra
            duplicia, sicut duo capita et duo corda, manifestum erat quod duae animae inerant; et
            ita duo homines erant, sed conjuncti per errorem naturae.</p>
        </div>
      </div>
    </body>
  </text>
</TEI>