<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum II, Distinctio 42, Quaestio 2</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Librum II, Distinctio 42, Quaestio 2</title>
          <date when="2016-03-18">March 18, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-18">March 18, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l2d42q2">
        <head xml:id="ta-l2d42q2-Hd1e89">Librum II, Distinctio 42, Quaestio 2</head>

        <div xml:id="ta-l2d42q2-Dd1e92">
          <head xml:id="ta-l2d42q2-Hd1e94">Prooemium</head>
          <p xml:id="ta-l2d42q2-d1e97"><quote xml:id="ta-l2d42q2-Qd1e98">Modi autem peccatorum varias in Scriptura distinctiones habent</quote>. In parte
            praecedenti determinavit Magister quaedam quae requiruntur ad peccatum quasi partes
            integrantes ipsum: hic determinat diversas peccatorum divisiones; et dividitur in partes
            duas: in prima prosequitur divisionem peccatorum capitalium, ibi: <quote xml:id="ta-l2d42q2-Qd1e101">praeterea
              sciendum est septem esse vitia capitalia</quote>. Prima dividitur in duas: in prima
            ponit quasdam distinctiones peccatorum, quae sumuntur ex parte rei; in secunda ponit
            quamdam quae sumitur ex parte nominis, ibi: <quote xml:id="ta-l2d42q2-Qd1e104">variam quoque appellationem
              habet</quote>. Circa primum tria facit: primo distinguit modos peccatorum penes motiva
            sive radices; secundo penes actus, in quibus peccatum consistit, ibi: <quote xml:id="ta-l2d42q2-Qd1e107">alii vero
              dicunt, peccatum fieri tribus modis</quote>; tertio penes objecta, ibi: <quote xml:id="ta-l2d42q2-Qd1e110">dicitur
              quoque homo peccare in Deum, in se, et in proximum. Praeterea sciendum est, septem
              esse vitia capitalia</quote>. Hic ponit distinctionem capitalium vitiorum; et
            dividitur in duas: in prima enumerat capitalia vitia; in secunda reducit ea in unum
            principium, ibi: <quote xml:id="ta-l2d42q2-Qd1e113">ex superbia tamen omnia mala oriuntur</quote>. Et circa hoc tria
            facit: primo ostendit superbiam esse originem capitalium vitiorum; secundo objicit in
            contrarium, ibi: <quote xml:id="ta-l2d42q2-Qd1e117">huic autem videtur obviare quod apostolus ait</quote>; tertio
            solvit, ibi: <quote xml:id="ta-l2d42q2-Qd1e120">sed utrumque recte dictum est</quote>. Circa primum duo facit: primo
            ostendit superbiam esse principium omnium peccatorum; secundo assignat superbiae
            species, ibi: <quote xml:id="ta-l2d42q2-Qd1e123">hujus quatuor sunt species</quote>. Hic quinque quaeruntur: 1 de
            distinctione peccatorum quae sumitur penes radices; 2 de divisione peccatorum quae
            sumitur penes actum; 3 de divisione vitiorum capitalium; 4 de distinctione specierum
            superbiae quae in littera assignantur; 5 utrum peccatorum sic distinctorum possit esse
            aequalitas in gravitate culpae.</p>
        </div>
        <div xml:id="ta-l2d42q2-Dd1e128" type="articulus">
          <head xml:id="ta-l2d42q2-Hd1e130">Articulus 1</head>

          <head xml:id="ta-l2d42q2-Hd1e133" type="questionTitle">Utrum peccata distinguantur penes radices</head>

          <p xml:id="ta-l2d42q2-d1e136">Ad primum sic proceditur. Videtur quod inconvenienter penes radices distinguantur
            peccata. Radix enim est similis fundamento. Sed peccatum non habet fundamentum, ut
            dicitur in Glossa Matth. 7. Ergo non habet radicem; ergo penes radices non debent
            distingui peccata.</p>
          <p xml:id="ta-l2d42q2-d1e139">Praeterea, radix arboris non est arbor. Ergo radix peccati non debet esse peccatum. Sed
            cupiditas male incendens, et timor male humilians, peccata quaedam sunt. Ergo
            inconvenienter radices peccatorum assignantur.</p>
          <p xml:id="ta-l2d42q2-d1e142">Praeterea, timor ex amore nascitur. Sed illud ex quo nascitur aliquid, potest dici
            radix ejus. Ergo amor est radix timoris, et ita omnium quae ex timore generantur; et sic
            timor contra cupiditatem, quae est amor, distingui non debet tamquam radix opposita.</p>
          <p xml:id="ta-l2d42q2-d1e146">Praeterea, quaecumque conveniunt in aliquo uno, non distinguuntur secundum illud. Sed
            omnia peccata in una radice conveniunt: <quote xml:id="ta-l2d42q2-Qd1e148">radix enim omnium malorum est
              cupiditas</quote>, 1 Timoth. ult., 10. Ergo penes radicem peccata distingui non
            debent.</p>
          <p xml:id="ta-l2d42q2-d1e152">Praeterea, Augustinus dicit de Civit. Dei, quod sicut amor Dei facit civitatem Dei; ita
            nimius amor sui facit civitatem Babylonis. Sed quidquid est de genere peccatorum ad
            civitatem Babylonis pertinet. Ergo omnium peccatorum radix est una, scilicet amor sui:
            et non est ea quae hic assignatur.</p>
          <p xml:id="ta-l2d42q2-d1e155">Praeterea, 1 Joan. 2, 16 dicitur: <quote xml:id="ta-l2d42q2-Qd1e157">omne quod est in mundo, concupiscentia
              oculorum est, concupiscentia carnis, et superbia vitae</quote>; et ex his oriuntur
            omnia alia mala. Ergo cum ista praetermittantur hic, non sufficienter radices peccatorum
            tanguntur.</p>
          <p xml:id="ta-l2d42q2-d1e161">Praeterea, Eccli. 10, 15: <quote xml:id="ta-l2d42q2-Qd1e163">initium omnis peccati superbia</quote>. Item Ambrosius
            dicit, quod omne peccatum est ex contemptu: et Augustinus dicit, quod omne peccatum est
            ex errore. Ergo peccata non videntur distingui secundum radicem, sed convenire in radice
            una: et iterum videtur ex praedictis quod radices peccatorum insufficienter in littera
            tanguntur.</p>
          <p xml:id="ta-l2d42q2-d1e167">Respondeo dicendum, quod radix proprie in arboribus invenitur, in peccatis autem
            transumptive; unde oportet quod ad similitudinem radicis in arboribus inveniatur radix
            in peccatis. Radix autem arboris est qua arbor nutrimentum sumit, per quod convalescit,
            et fructificat. Ex eo autem peccatum convalescit ex quo homo ad peccatum inclinatur. Hoc
            autem est bonum intentum, ad quod peccans inordinate convertitur; quia finis efficienter
            movet; unde oportet quod ex parte conversionis radix peccati assignetur, et dicatur
            radix illud ex quo peccatum oritur. Potest autem actus peccati oriri ex tribus: vel ex
            alio actu peccati, secundum quod supra, 36 distinct., assignatum est unum peccatum esse
            causam alterius; vel ex habitu corrupto eliciente actum peccati; vel ex passione seu
            pronitate ad patiendum ex corruptione naturae consequente. Actus autem peccati non
            proprie nomen radicis habet, quin potius ipse ex radice est; unde origo peccati ex
            peccato similatur magis origini rami ex ramo. Similiter etiam habitus proprie acceptus,
            non potest esse a prima radice peccati: quia cum habitus peccati neque sit naturalis
            neque infusus, oportet quod per actum peccati sit acquisitus. Restat ergo ut radix
            peccati dicatur in nobis vel passio aliqua vel pronitas ad passionem, quae ex
            corruptione originalis peccati consequitur. Cum autem in bonis commutabilibus ad quae
            homo inordinate convertitur per peccatum sit quidam ordo, secundum quod unus est finis
            alterius; semper autem ea quae sunt ad finem, sunt plura quam ipse finis; oportet ut
            quanto radix peccati sumitur propinquior fini ultimo, tanto inveniantur pauciores
            radices. Finis autem ultimus in amore commutabilium bonorum est ipse homo, propter quem
            omnia alia quaerit; et ideo si radix peccati accipiatur ex parte ipsius peccantis, erit
            una; si autem sumatur ex parte eorum quae propter seipsum peccans quaerit, erunt plures.
            Similiter etiam appetitus circa bonum commutabile dupliciter se habet: vel sicut
            prosequens id quod aestimat sibi conveniens, vel sicut fugiens malum sive nocivum. Malum
            autem sicut non habet esse nisi ut privatio boni, ita etiam non fugitur nisi inquantum
            diligitur bonum; et ideo fuga mali reducitur ad desiderium boni, sicut in causam primam.
            Secundum hoc ergo sciendum, quod radices diversimode a sanctis assignantur. Quia passio,
            quae est radix peccati, vel est secundum inclinationem appetitus in id quod est ultimus
            finis bonorum commutabilium, et sic amor sui ponitur ab Augustino radix peccati: vel
            secundum inclinationem appetitus in ea quae propter hunc finem quaeruntur; et hoc
            dupliciter: vel secundum inclinationem appetitus in bonum tantum, propter quod malum
            fugitur; vel secundum comparationem appetitus ad utrumque. Si secundo modo, scilicet
            secundum inclinationem appetitus in bonum commutabile et malum oppositum, sic sunt
            radices peccatorum quae in littera assignantur, scilicet cupiditas male inflammans, et
            timor male humilians. Si autem primo modo, hoc dupliciter: vel secundum inclinationem
            appetitus in bonum exterius universaliter, et sic erit una radix, scilicet cupiditas:
            vel particulariter in diversa bona, quae sunt triplicia, et sic erunt tres radices,
            scilicet concupiscentia carnis circa bonum delectabile sensus, concupiscentia oculorum
            circa bona exteriora in usum ordinata, superbia vitae circa bona secundum opinionem, ut
            honor, dignitas, et hujusmodi.</p>
          <p xml:id="ta-l2d42q2-d1e170">Ad primum ergo dicendum, quod peccatum non habet fundamentum ex parte illa qua aversio
            est; quia sic nihil est; sed ex parte conversionis, qua aliquid est, radicem habere
            potest.</p>
          <p xml:id="ta-l2d42q2-d1e174">Ad secundum dicendum, quod timor et cupiditas, secundum quod nominant actum peccati,
            non sunt radices, sed secundum quod nominant passionem vel pronitatem ad passionem, ut
            sumatur radix magis remota.</p>
          <p xml:id="ta-l2d42q2-d1e177">Ad tertium et quartum et quintum et sextum patet responsio per ea quae dicta sunt.</p>
          <p xml:id="ta-l2d42q2-d1e180">Ad septimum dicendum, quod omnia illa sumuntur ex parte aversionis: et ideo proprie
            loquendo non habent rationem radicis, quia nullus ad malum intendens operatur, ut
            Dionysius dicit: habent tamen rationem initii: propter quod dicitur, quod initium omnis
            peccati est superbia: quia actus deficientis, inquantum deficiens est, aliquis defectus
            praeexistens initium esse potest. Defectus autem iste praecedens peccatum potest esse
            vel in ratione dirigente, et sic dicitur omne peccatum esse ex errore, ut error sit idem
            quod ignorantia electionis, secundum quam omnis malus est ignorans, ut in 3 Ethic.
            dicitur: vel est in voluntate imperante actum, secundum quod non intente et solicite
            inhaeret his quae Dei sunt; et sic est contemptus et superbia, secundum quam aliquis non
            curat subesse praecepto, vel praecipienti: et sicut unum peccatum est secundum rem
            aversio et conversio, differens secundum comparationem ad diversos terminos; ita etiam
            superbia hoc modo accepta, secundum quod est initium, et cupiditas, secundum quod est
            radix, sunt idem secundum rem, et differunt ratione modo praedicto: et propter hoc dicit
            Augustinus, 11 super Genesim, superbiam et cupiditatem non quasi duo mala, sed unum
            malum esse.</p>
        </div>
        <div xml:id="ta-l2d42q2-Dd1e184" type="articulus">
          <head xml:id="ta-l2d42q2-Hd1e186">Articulus 2</head>

          <head xml:id="ta-l2d42q2-Hd1e189" type="questionTitle">Utrum peccatum convenienter dividatur in peccatum cogitationis,
            oris, et operis</head>
          <div xml:id="ta-l2d42q2-Dd1e192">
            <head xml:id="ta-l2d42q2-Hd1e194">Quaestiuncula 1</head>
            <p xml:id="ta-l2d42q2-d1e197">Ad secundum sic proceditur. Videtur quod secunda divisio quae in littera assignatur,
              incompetens sit. Quia ejusdem generis eaedem sunt primae differentiae dividentes. Sed
              peccatum est unum genus, saltem analogicum. Ergo inconvenienter tot variis
              divisionibus distinguitur.</p>
            <p xml:id="ta-l2d42q2-d1e200">Praeterea, affectio plus habet de ratione peccati quam cogitatio, quae ad cognitionem
              pertinet. Sed ipse de affectione mentionem non facit. Igitur insufficienter
              dividit.</p>
            <p xml:id="ta-l2d42q2-d1e203">Praeterea, actus exteriores per membra exteriora exercentur. Sed lingua est unum de
              exterioribus membris. Ergo verbum quod per linguam profertur, non debet dividi contra
              peccatum operis, quod est peccatum exterioris actus.</p>
            <p xml:id="ta-l2d42q2-d1e206">Praeterea, circumstantia actus non debet dividi contra actum. Sed consuetudo est
              quaedam circumstantia peccati. Ergo non debet dividi peccatum consuetudinis contra
              peccatum operis.</p>
            <p xml:id="ta-l2d42q2-d1e210">Praeterea, peccatum omissionis quaedam species peccati est, quae sub nullo istorum
              membrorum continetur. Ergo divisio est insufficiens.</p>
          </div>
          <div xml:id="ta-l2d42q2-Dd1e214">
            <head xml:id="ta-l2d42q2-Hd1e216">Quaestiuncula 2</head>
            <p xml:id="ta-l2d42q2-d1e219">Ulterius quaeritur de alia divisione quae est per objecta. Videtur enim quod sit
              insufficiens. Quia in illum peccans peccare dicitur quem ex suo peccato laedit. Sed
              Deum peccando laedere non possumus, ut dicitur Job 35, 6: <quote xml:id="ta-l2d42q2-Qd1e221">si peccaveris, quid
                ei nocebis? Et si multiplicatae fuerint iniquitates tuae, quid facies contra
                illum?</quote> Ergo dicitur inconvenienter aliquis in Deum peccare.</p>
            <p xml:id="ta-l2d42q2-d1e225">Praeterea, illud quod est ratio diligendi, non potest odio haberi. Sed homo est ratio
              diligendi respectu sui ipsius: quia nihil homo diligit, nisi inquantum est bonum sibi.
              Ergo nullus seipsum habere odio potest. Sed in illum peccamus quem odio habemus. Ergo
              nullus in seipsum peccat.</p>
            <p xml:id="ta-l2d42q2-d1e228">Praeterea, peccatum caritati opponitur. Sed in praeceptis caritatis non datur
              distinctum praeceptum homini de dilectione sui, sed includitur in dilectione Dei et
              proximi. Ergo non deberet poni unus determinatus modus peccati ex hoc quod peccatur in
              seipsum.</p>
            <p xml:id="ta-l2d42q2-d1e231">Praeterea, quicumque peccat in proximum peccat in seipsum et in Deum. Ergo peccatum
              in proximum, non debet dividi contra peccatum quod est in seipsum et in Deum.</p>
          </div>
          <div xml:id="ta-l2d42q2-Dd1e235">
            <head xml:id="ta-l2d42q2-Hd1e237">Quaestiuncula 3</head>
            <p xml:id="ta-l2d42q2-d1e240">Ulterius quaeritur de alia divisione, quae sumitur secundum nomina. Quia sapientis
              non est de nominibus curare. Sed theologus maxime sapiens est. Ergo de divisione
              peccatorum per nomina non se debet intromittere, sed eis uti ut plures utuntur.</p>
            <p xml:id="ta-l2d42q2-d1e243">Praeterea, sicut delictum dicitur per hoc quod aliquid derelinquitur; ita peccatum
              dicitur per hoc quod ab aliquo aberratur, cum aversio sit formale in peccato, a quo
              denominatur. Ergo videtur differentia prima quam assignat, nulla esse.</p>
            <p xml:id="ta-l2d42q2-d1e246">Praeterea, per ignorantiam non solum contingit peccare peccato omissionis, sed etiam
              transgressionis. Cum ergo delictum proprie sonet omissionem, quia dicitur quasi
              derelictum, videtur incompetens esse illa, scilicet secunda expositio, qua delictum
              exponitur quod per ignorantiam fit.</p>
          </div>
          <div xml:id="ta-l2d42q2-Dd1e251">
            <head xml:id="ta-l2d42q2-Hd1e253">Quaestiuncula 1</head>
            <p xml:id="ta-l2d42q2-d1e256">Respondeo dicendum, quod ista divisio assignatur secundum gradus quibus fit
              progressus ad complementum peccati. Gradus autem isti attenduntur secundum quod unus
              actus alteri actui additur ad perfectionem peccati; unde oportet quod secundus gradus
              includat in se peccatum; et ita est quasi divisio totius potestativi. Additio autem
              actus ad actum potest esse multipliciter; et secundum hoc sunt diversi gradus in
              peccato. Unde primus gradus peccati est in primo actu peccati, super quem alia
              adduntur. Hic autem est actus interior, scilicet voluntatis: et hoc est primum membrum
              divisionis, scilicet peccatum cogitationis. Huic autem actui superadditur alius actus
              exprimens et designans hunc actum, scilicet actus locutionis; et ideo hoc est secundum
              membrum divisionis. Iterum super actum locutionis additur actus exterior, quo membra
              corporis moventur ad consequendum finem voluntatis; et hic erit tertius gradus, et
              tertium membrum, quod est peccatum operis. Quarto additur actus exterior actui
              exteriori et hic est ultimus gradus et quartum membrum, scilicet peccatum
              consuetudinis: quia cum post actum exteriorem non sit aliquis actus alterius generis,
              oportet quod ultimus gradus peccati sit secundum multiplicationem hujusmodi
              actuum.</p>
            <p xml:id="ta-l2d42q2-d1e259">Ad primum ergo dicendum, quod divisio alicujus potest esse multipliciter: vel sicut
              generis in species, vel sicut subjecti in accidentia, vel etiam aliis modis, quos
              Boetius numerat. Divisio ergo generis in species vel differentias primas, non est nisi
              una; sed divisio subjecti in accidentia potest esse multipliciter, secundum quod uni
              multa accidunt. Dicendum ergo, quod divisio peccati in species suas essentiales, est
              per oppositum virtutis: quia oportet quod sit secundum objectum, ex quo specificatur
              peccatum et virtus: et talis distinctio peccatorum hic non ponitur; sed ponuntur
              quaedam distinctiones secundum aliqua peccati accidentia; et ideo non est
              inconveniens, si sunt plures.</p>
            <p xml:id="ta-l2d42q2-d1e262">Ad secundum dicendum, quod in peccato cogitationis intelligitur omne peccatum quod in
              solo interiori actu consistit; et ideo includitur etiam affectio, sine qua nullum
              peccatum est.</p>
            <p xml:id="ta-l2d42q2-d1e265">Ad tertium dicendum, quod quamvis lingua sit exterius membrum, tamen inter alia est
              magis propinquum interiori actui, secundum quod congruit locutioni, quia locutio est
              signum interioris actus; et ideo quemdam gradum habet in progressu peccati locutio,
              inter peccatum cogitationis et operis.</p>
            <p xml:id="ta-l2d42q2-d1e269">Ad quartum dicendum, quod consuetudo est quaedam circumstantia aggravans peccatum ex
              multiplicatione ipsorum actuum; et ideo in consuetudine est ultimus progressus
              peccati: et ideo non ponitur consuetudo quasi condivisa contra actum simpliciter, sed
              condivisa contra actum non consuetum, sicut est in divisione totius potestativi.</p>
            <p xml:id="ta-l2d42q2-d1e272">Ad quintum dicendum, quod secundum opinionem illorum qui dicunt, quod in peccato
              omissionis requiritur aliquis actus interior vel exterior, peccatum omissionis
              includitur in peccato cogitationis, locutionis, et operis; et similiter secundum alios
              qui dicunt, quod non requiritur ibi actus exterior: quia sic facere includit non
              facere; et sic de aliis, ut supra dictum est.</p>
          </div>
          <div xml:id="ta-l2d42q2-Dd1e276">
            <head xml:id="ta-l2d42q2-Hd1e278">Quaestiuncula 2</head>
            <p xml:id="ta-l2d42q2-d1e281">Ad id quod ulterius quaeritur, dicendum est, quod sicut omnis virtus est justitia
              quodammodo, ut dicit philosophus 5 Ethic., ita omne peccatum est injustitia.
              Injustitia autem est ex hoc quod detrahitur alicui quod sibi debetur; et ideo
              injustitia habet quasi duo objecta: scilicet illud quod detrahitur, et hoc est proprie
              materia actus, et unde peccatum specificatur: et ille cui detrahitur, sicut homo cui
              per injustitiam aufertur res sua; et penes hoc objectum sumitur haec peccati divisio:
              quia homo aliquid debet Deo, sibi, et proximo. Deo debet amorem et reverentiam, et
              hujusmodi; unde quando ab his deficit, dicitur peccare in Deum. Sibi debet munditiam
              et ordinationem sui sub regimine rationis, et hujusmodi; et quando in his deficit,
              dicitur in seipsum peccare. Proximo autem quae debeat planum est; et quando in his
              deficit, dicitur in proximum peccare: et idem est, si contraria horum faceret.</p>
            <p xml:id="ta-l2d42q2-d1e284">Ad primum ergo dicendum, quod non dicitur homo in Deum peccare, quia Deum in aliquo
              laedat; sed quia Deo subtrahit quod ei debet, et, quantum in ipso est, ejus gloriam
              minuit: quamvis hoc facere non possit.</p>
            <p xml:id="ta-l2d42q2-d1e287">Ad secundum dicendum, quod quilibet naturaliter seipsum amat; et ideo unusquisque
              amat hoc quod se esse aestimat. Quidam autem aestimant, et vere, se esse id quod
              secundum intellectum sunt, quia ex hoc homo est homo; et ideo appetunt sibi ea quae
              sunt bona secundum intellectum et rationem vel directe vel indirecte. Quidam vero
              aestimant se esse quod non sunt, et falso, propter naturam sensibilem, quae exterius
              apparet; et ideo diligunt in se naturam sensibilem, appetentes ea quae sunt secundum
              sensum delectabilia: et quia hujusmodi sunt mala eis et nociva secundum id quod vere
              sunt, ideo sibi ipsis nocent, et se odiunt actu, non affectu.</p>
            <p xml:id="ta-l2d42q2-d1e290">Ad tertium dicendum, quod hominem diligere se, nihil aliud est quam se Deo velle
              uniri, quia homo se propter Deum debet diligere: et ideo in dilectione Dei includitur
              dilectio sui ipsius. Non autem peccatum quod est in Deum, est ratio peccati quo homo
              in seipsum peccat; et ideo non est similis ratio utrobique.</p>
            <p xml:id="ta-l2d42q2-d1e294">Ad quartum dicendum, quod distinctio ista sumitur secundum illud in quod directe
              peccatur. Sed quando aliquis peccat in proximum, peccat quidem in seipsum et in Deum,
              sed ex consequenti: et similiter quando peccat in se, peccat in Deum, et e converso:
              et ideo objectio non procedit.</p>
          </div>
          <div xml:id="ta-l2d42q2-Dd1e298">
            <head xml:id="ta-l2d42q2-Hd1e300">Quaestiuncula 3</head>
            <p xml:id="ta-l2d42q2-d1e303">Ad illud quod ulterius quaeritur, dicendum, quod ista divisio peccatorum quae est
              secundum nomina, attenditur penes ea ex quibus actus regulatur, scilicet praecepta
              legis; et hoc dupliciter; quia vel secundum distinctionem praeceptorum in se; et sic
              delictum respicit praecepta affirmativa, et peccatum praecepta negativa; vel secundum
              quod diversimode peccans a praeceptis deficit: quia vel deficit a praeceptis secundum
              rationem per ignorantiam, et sic est delictum; vel secundum voluntatem per contemptum,
              et sic est peccatum; et sic patet ratio duplicis expositionis.</p>
            <p xml:id="ta-l2d42q2-d1e306">Ad primum ergo dicendum, quod sapiens bene curat nomina, secundum quod exprimunt
              proprietatem rerum, et non propter se: et quia ex diversis rationibus peccatorum
              essentiales eorum differentiae inveniuntur, ideo non fuit inconveniens hanc divisionem
              ponere.</p>
            <p xml:id="ta-l2d42q2-d1e309">Ad secundum dicendum, quod quamvis peccatum nominet aversionem, tamen proprie
              loquendo non nominat omissionem, sed magis actum aversioni conjunctum: differt enim
              omissio ab aversione: omissio enim dicitur propter defectum actus debiti; sed aversio
              propter recessum a fine.</p>
            <p xml:id="ta-l2d42q2-d1e312">Ad tertium dicendum, quod qui ignoranter aliquid facit, involuntarius facit: et ideo
              magis peccat in hoc quod cognitionem eorum dimittit quae tenetur cognoscere, quam in
              hoc quod talia agit: et propter hoc peccatum per ignorantiam, delictum potest
              dici.</p>
          </div>
        </div>
        <div xml:id="ta-l2d42q2-Dd1e317" type="articulus">
          <head xml:id="ta-l2d42q2-Hd1e319">Articulus 3</head>

          <head xml:id="ta-l2d42q2-Hd1e322" type="questionTitle">Utrum divisio capitalium vitiorum sit competens</head>

          <p xml:id="ta-l2d42q2-d1e325">Ad tertium sic proceditur. Videtur incompetens esse divisio vitiorum capitalium quae in
            littera ponitur. Quia illud ex quo oriuntur alia, et quod aliis peccatis principatur,
            videtur esse peccatorum caput. Sed superbia, ut dicit Gregorius, est ex qua omnia
            peccata oriuntur, et est quasi regina omnium peccatorum. Ergo ipsa sola debet dici
            vitium capitale; vel saltem ipsa, et avaritia, ex qua alia oriuntur, ut in littera
            dicitur.</p>
          <p xml:id="ta-l2d42q2-d1e328">Praeterea, capitale principale dicitur. Sed quod imperfectam rationem peccati habet,
            principale peccatum non est. Cum ergo veniale imperfectam rationem peccati habeat,
            videtur quod peccatum veniale non possit esse peccatum capitale. Sed multa de istis
            vitiis quae inter capitalia computantur, et fere omnia, quandoque sunt venialia. Ergo
            inconvenienter dicuntur capitalia.</p>
          <p xml:id="ta-l2d42q2-d1e331">Praeterea, capiti respondet membrum. Sed vitia quae ex istis vitiis hic numeratis
            oriuntur, dicuntur a Gregorio filiae, et non membra. Ergo ista vitia non debent dici
            capita, sed matres.</p>
          <p xml:id="ta-l2d42q2-d1e335">Praeterea, Prov. 6, 16, ubi dicitur: <quote xml:id="ta-l2d42q2-Qd1e337">sex sunt quae odit Deus, et septimum
              detestatur anima ejus</quote>, dicit Glossa, quod numerantur ibi septem vitia
            capitalia. Sed nullum eorum quae ibi dicuntur, est aliquod eorum quae hic numerantur.
            Ergo videtur quod sint ad minus quatuordecim.</p>
          <p xml:id="ta-l2d42q2-d1e341">Praeterea, non est aliquod vitium quod interdum ex alio oriri non possit. Si ergo
            capitale vitium est ex quo alia oriuntur, videtur quod omnia peccata sint capitalia.</p>
          <p xml:id="ta-l2d42q2-d1e344">Praeterea, plura sunt vitia quam virtutes; quia uni virtuti plura vitia opponuntur. Sed
            virtutes principales sunt septem: tres theologicae, et quatuor cardinales. Ergo peccata
            capitalia debent esse plura quam septem.</p>
          <p xml:id="ta-l2d42q2-d1e347">Praeterea, fides est fundamentum virtutum, ut dicitur Rom. 11. Sed infidelitas fidei
            opponitur. Ergo infidelitas debet computari inter vitia capitalia, praecipue propter id
            quod dicitur Sap. 14, quod infandorum idolorum cultura, omnis mali principium est et
            origo.</p>
          <p xml:id="ta-l2d42q2-d1e350">Respondeo dicendum, quod vitium capitale dicitur vitium ex quo alia vitia oriuntur;
            unde in hoc differt capitale peccatum a radice peccati, quia capitale peccatum est
            peccatum quoddam; radix autem peccati non est peccatum, si proprie sumatur, ut ex
            praedictis patet. Peccatum autem ex peccato oritur quatuor modis, ut supra, 36 dist.,
            dictum est. Unus modus est ex parte aversionis, secundum quod gratia privat, qua
            privata, homo in peccatum ruit. Sed ista origo non est nisi per accidens, quia primum
            peccatum causat secundum sicut removens prohibens: caput autem nominat per se originem;
            et ideo per modum istum non potest dici proprie vitium capitale. Alio modo ex parte
            conversionis, secundum quod ex actu peccati relinquitur habitus, et ex habitu iterum
            procedit actus; et secundum hanc originem non potest dici vitium capitale, quia hic non
            est origo peccati ex peccato directe, sed mediante habitu. Alio modo peccatum oritur ex
            peccato, inquantum unum peccatum alteri materiam administrat, sicut luxuriae gula: et
            quia res non habet esse secundum materiam, sed secundum formam; ideo non complete oritur
            peccatum ex illo peccato quod materiam praestat; et propter hoc nec adhuc invenitur
            perfecta ratio capitalis vitii. Quarto modo oritur peccatum ex peccato quod ordinatur in
            finem illius, sicut cum quis ad habendum pecuniam furatur, furtum ex avaritia nascitur;
            et quia in moralibus species est a fine, ideo haec est formalis et completa origo
            peccati ex peccato; et secundum hanc originem proprie dicitur vitium capitale, et
            salvatur ibi metaphora capitis, secundum quod principem alicujus exercitus caput in
            exercitu dicimus, quia princeps est exercitus, ad cujus bonum totus exercitus ordinatur,
            ut ex 10 Metaph. patet: et per hunc modum illud vitium ad cujus finem alia ordinantur,
            caput eorum dicitur. Et ideo Gregorius ponit vitia capitalia quasi duces exercitus; et
            alia vitia quae ex eis oriuntur, ponit exercitus eorum, exponens illud Job 39, 25:
              <quote xml:id="ta-l2d42q2-Qd1e352">audit clamorem ducum, et ululatum exercitus</quote>. Et quia finis semper est
            magis appetibile eo quod est ad finem, ideo oportet ut illa peccata praecipue capitalia
            dicantur in quorum fines appetitus corruptus magis natus est tendere. Hujusmodi autem
            sunt peccata illa quae circa principalia objecta sensibilium potentiarum sunt, quia ex
            corruptione sensualitatis peccata in nobis oriuntur. Appetitus autem sensibilis in duas
            vires dividitur, scilicet irascibilem et concupiscibilem. Concupiscibilis autem objectum
            est delectabile et conveniens secundum sensum; et ideo peccatum capitale quod in
            concupiscibili est, vel est ex hoc quod inordinate desiderat delectabile secundum
            sensum, vel ex eo quod inordinate fugit impedimentum hujusmodi delectationis. Si primo
            modo, hoc est dupliciter: vel ex eo quod appetitus tendit in id quod est ordinatum ad
            delectabile sensus, cujusmodi sunt bona exteriora, et sic est avaritia; vel ex eo quod
            appetitus inordinate tendit in ipsum delectabile sensus. Perfecta autem delectatio
            secundum sensum, est secundum tactum et gustum, prout est tactus quidam; quia est
            secundum applicationem ipsius rei ad sensum: et ideo circa delectabile tactus absolute
            est unum vitium capitale, scilicet luxuria; et circa delectabile gustus, prout est
            tactus quidam, est aliud, scilicet gula. Sed ex eo quod fugitur inordinate impedimentum
            delectationis sensibilis, est accidia, quae est taedium spiritualis boni, secundum quod
            impedit delectationem aliquam dissolutam. Objectum autem irascibilis proprie est arduum
            vel magnum aliquod in quod homo nititur. Ergo capitale peccatum in irascibili potest
            esse dupliciter: vel ex eo quod irascibilis inordinate fertur in arduum; et sic proprie
            est superbia vel inanis gloria; vel ex eo quod contra tendit ad id quod est ardui
            impedimentum. Sed hoc potest esse dupliciter: quia illud impeditivum contra quod tendit,
            vel impedit directe in contrarium agendo, sicut impugnans aliquem impedit promotionem
            ejus; et sic est ira, quae est appetitus in vindictam: vel indirecte; et sic est
            invidia, quae est dolor alieni boni, secundum quod illud bonum aestimatur impeditivum
            propriae excellentiae.</p>
          <p xml:id="ta-l2d42q2-d1e356">Ad primum ergo dicendum, quod avaritia, sive cupiditas, tripliciter dicitur. Uno enim
            modo nominat passionem vel pronitatem ad passionem ex originali relictam; et sic non est
            peccatum, sed radix peccati. Alio modo secundum quod dicitur inordinatus appetitus
            cujuslibet boni commutabilis, sive scientiae, sive honoris, sive pecuniae, sive
            cujuscumque: et sic avaritia vel cupiditas, est genus omnium peccatorum; unde super
            illud ad Rom. 7, 7: <quote xml:id="ta-l2d42q2-Qd1e358" ana="#rom7_7">concupiscentiam nesciebam, nisi lex diceret, non
              concupisces</quote>, Glossa: <quote xml:id="ta-l2d42q2-Qd1e361">bona est lex, quae dum concupiscentiam prohibet,
              omnia mala prohibet</quote>. Tertio dicitur avaritia vel cupiditas secundum quod est
            inordinatus appetitus rerum exteriorum, quae ad usum vitae pertinent; et sic est quoddam
            speciale peccatum. Similiter etiam superbia tribus modis dicitur. Uno modo ipse
            habitualis contemptus praecepti et praecipientis, ex corruptione naturae proveniens, vel
            ex quocumque defectu creaturae; et sic non est peccatum, sed initium peccati. Alio modo
            dicitur appetitus excellentiae in quibuscumque, quia quicumque appetit aliquid
            inordinate, vult quodammodo excellere in illo; ideo hoc modo superbia, ut fertur ad
            omnia peccata, commune est, secundum quod est desiderium cujuscumque excellentiae.
            Tertio modo dicitur, secundum quod est inordinatus appetitus illius excellentiae
            determinatae, cui debetur honor et reverentia; et sic est speciale peccatum. Dicendum
            est ergo, quod sumendo primo modo superbiam et cupiditatem, ex eis oriuntur omnia vitia
            sicut ex radice vel initio, et non sicut ex peccato capitali. Loquendo de utroque
            secundo modo, oriuntur ex eis omnia peccata, sicut species ex genere. Loquendo autem de
            eisdem tertio modo, sic oriuntur ex eis quaedam specialia vitia; sed interdum ex eis
            omnia vitia possunt oriri; et frequentius ex aliquo eorum oriuntur omnia quam ex quovis
            alio vitio, cujus ratio est communitas objectorum ipsorum: quia objectum avaritiae,
            scilicet pecunia, promittit sufficientiam in omnibus quae sunt homini necessaria; et
            ideo facillime affectus inclinatur in hoc: similiter etiam excellentia, quae est
            objectum superbiae, videtur esse magis propinquum bonum ipsi homini; et ideo appetitus
            facile inclinatur in illam, et etiam magis quam in avaritiam: quia pecuniam nullus
            diligit nisi propter aliud quod ex ea consequi intendit, ut in 1 Ethic. dicitur, sed
            excellentia est quoddam propter se desideratum.</p>
          <p xml:id="ta-l2d42q2-d1e366">Ad secundum dicendum, quod quamvis veniale peccatum non habeat principalitatem in
            ratione peccati, potest tamen habere principalitatem in fine ad quem alia ordinantur; et
            ideo nihil prohibet veniale peccatum esse capitale vitium.</p>
          <p xml:id="ta-l2d42q2-d1e369">Ad tertium dicendum, quod unum vitium dicitur caput alterius, secundum quod aliud
            vitium ex eo oritur: et quia in nomine filiationis magis exprimitur origo quam in nomine
            membri; ideo potius vitia ex his generata dicuntur filiae quam membra; et vitium ex quo
            generatur, dicitur potius caput per modum originis, ut dictum est.</p>
          <p xml:id="ta-l2d42q2-d1e372">Ad quartum dicendum, quod vitium capitale ibi sumitur vitium grave, quod poena capitis
            plectendum est; et ideo aequivocatio est de capitali.</p>
          <p xml:id="ta-l2d42q2-d1e375">Ad quintum dicendum, quod quamvis quodlibet vitium ex quolibet possit oriri, tamen
            quaedam vitia sunt in quae homo facilius inclinatur etiam per se, et illa ponuntur
            capitalia vitia; et quaedam vitia sunt in quae non facile inclinatur aliquis nisi
            propter finem alterius vitii: et hujusmodi dicuntur esse filiae capitalium vitiorum; et
            secundum quod directius potest reduci in finem unius vitii quam alterius, secundum hoc
            unum vitium assignatur potius filia unius capitalis quam alterius, quamvis ex diversis
            interdum oriatur.</p>
          <p xml:id="ta-l2d42q2-d1e378">Ad sextum dicendum, quod plura sunt vitia quam virtutes; non tamen oportet quod plura
            sint vitia capitalia quam virtutes principales: quia circa unam materiam in qua est
            virtus, possunt esse diversa vitia; sed tamen non omnia habent principale objectum, in
            quod facile animus inclinetur.</p>
          <p xml:id="ta-l2d42q2-d1e381">Ad septimum dicendum, quod fides est fundamentum, inquantum habet in se rationem
            cognitionis, quia ex cognitione affectio quodammodo generatur; sed infidelitas est
            privatio cujusdam cognitionis; et ideo per se non potest causare affectionem, sed per
            accidens, sicut removens cognitionem quae prohibet peccatum, per modum quo ignorantia
            est causa peccati; et hoc modo dicitur idolorum cultura omnium malorum origo esse. Sed
            iste non est modus quo alia vitia ex capitalibus oriuntur, ut dictum est.</p>
        </div>
        <div xml:id="ta-l2d42q2-Dd1e386" type="articulus">
          <head xml:id="ta-l2d42q2-Hd1e388">Articulus 4</head>

          <head xml:id="ta-l2d42q2-Hd1e391" type="questionTitle">Utrum species superbiae convenienter assignentur</head>

          <p xml:id="ta-l2d42q2-d1e394">Ad quartum sic proceditur. Videtur quod inconvenienter species superbiae assignentur.
            Credere enim aliquid quod est contrarium articulo fidei, est peccatum infidelitatis. Sed
            omnia bona esse a Deo, continetur in articulis fidei, ut patet in symbolo, ubi dicitur
            factor visibilium et invisibilium. Ergo videtur quod cum aliquis sibi tribuit bonum quod
            habet, et non a Deo recognoscit, sit infidelitatis peccatum, et non superbiae.</p>
          <p xml:id="ta-l2d42q2-d1e397">Praeterea, nullus peccat credendo quod verum est. Sed verum est multa bona homini pro
            meritis dari. Ergo videtur quod non sit peccatum superbiae credere aliquid sibi pro
            meritis a Deo datum esse.</p>
          <p xml:id="ta-l2d42q2-d1e400">Praeterea, unum non potest esse contrarium duobus. Sed philosophus ponit jactantiam
            contrariam virtuti quae dicitur veritas, in 4 Ethic. Ergo non contrariatur humilitati;
            et ita non est species superbiae, sicut in littera dicitur.</p>
          <p xml:id="ta-l2d42q2-d1e404">Praeterea, ille cui omnia videntur parva, omnia despicit. Sed magnanimo omnia parva
            videntur, ut philosophus in 4 Ethic. dicit. Ergo magnanimi est alia despicere. Sed illud
            quod est virtutis, non est superbiae. Ergo non est superbiae quod homo ceteris despectis
            singulariter velit videri.</p>
          <p xml:id="ta-l2d42q2-d1e407">Praeterea, ingratitudo et inobedientia, et multa alia vitia, species superbiae
            assignantur. Ergo cum de his non fiat in littera mentio, videtur quod insufficienter
            assignentur species superbiae.</p>
          <p xml:id="ta-l2d42q2-d1e410">Respondeo dicendum, quod secundum philosophum, rectum est judex sui ipsius et obliqui,
            ut dicitur 1 de anima; et ideo ex virtute in cognitionem vitii oppositi procedendum est.
            Quia vero oportet ut vitium illi virtuti opponatur cum qua in objecto communicat, sicut
            luxuria castitati; objectum autem superbiae est altum vel arduum; ideo oportet quod
            magnanimitati opponatur, cujus est in magna tendere. Sciendum autem, quod magnanimus
            mediocriter tendit in magna. Sed haec mediocritas non attenditur secundum quantitatem
            ejus in quod tendit, quia hoc in quod tendit magnanimus, est maximum quantumcumque
            potest esse: sed attenditur mediocritas in duobus; scilicet in electione magni, et in
            proportione sui ad magnum. In electione magni dico: quia tendit in id quod est magnum
            simpliciter, quod est scilicet actus virtutis perfectus; non autem tendit principaliter
            in id quod est magnum secundum quid, sicut sunt exteriora bona, inter quae praecipue
            magnum honor. Non enim magnanimus honorem quaerit tamquam finem voluntatis suae, quia
            hoc nimis sibi parvum reputat, cum sit vanum et transitorium bonum; unde non multum
            curat honorari, sed fieri honore dignum, secundum quod honor est testimonium virtutis.
            Item mediocritas attenditur in hoc quod non tendit in quodcumque magnum quod sibi
            improportionatum sit, sed in magnum quod potest esse sibi proportionatum; et ideo nullus
            potest esse magnanimus, nisi virtuosus, qui est habilis ad magna: et propter hoc etiam
            philosophus dicit, quod magnanimitas est ornamentum virtutum omnium: quia magnanimitas
            inclinat ad faciendum magna in omnibus virtutibus, ut quod faciat maximos actus
            fortitudinis, temperantiae, et hujusmodi: et secundum haec duo, inanis gloria et
            superbia sunt oppositae magnanimitati: quia inanis gloria non tendit in id quod est
            magnum simpliciter, et quod magnanimitas per se quaerit, sed in magnum exterius, ut in
            laudem vel honorem, vel aliquid hujusmodi; superbia vero tendit in magnum simpliciter,
            sed non secundum proportionem suam; et ideo quia actus fortitudinis est maxime arduus et
            difficilis, propter hoc superbus praecipue anhelat ad superabundantiam fortitudinis; et
            ideo dicit philosophus in 3 Ethic., quod superbus vult videri audax. Quod autem tendit
            in aliquid magnum non sibi proportionatum, potest contingere dupliciter. Aut quia illud
            simpliciter secundum se et absolute deficit sibi; et secundum hoc est tertia species,
            quae jactantia dicitur. Aut quia quamvis habeat, non tamen habet eo modo excellenti
            sicut nititur. Iste autem modus excellens est duplex, secundum duplicem modum quo
            aliquid est in causa excellentius quam in causato. Causa enim abundantius et perfectius
            habet aliquid quam causatum, sicut ignis calorem quam elementata; et secundum hunc modum
            excellentiae est quarta species, quia vult singulariter videri. Item quod est causa, non
            habet ab alio, sed a se, inquantum est causa hujus quod in effectu ab alio est; et
            secundum hoc sunt duae primae species superbiae: quia secundum primam speciem superbiae
            attribuit sibi hoc quod habet tamquam non ab alio sibi sit datum; secundum autem
            secundam attribuit sibi sicut causae meritoriae.</p>
          <p xml:id="ta-l2d42q2-d1e413">Ad primum ergo dicendum, quod peccatum superbiae non est in sola cogitatione, sed in
            affectione: non enim superbus hoc credit quod aliquod bonum sit quod non est a Deo; sed
            hoc modo se de bono quod habet, magnificat, ac si ab alio non haberet.</p>
          <p xml:id="ta-l2d42q2-d1e416">Ad secundum dicendum, quod merita nostra insufficientia sunt ad ea quae pro meritis
            redduntur: et praeterea ipsorum meritorum non solum causa sumus nos; sed principalis
            causa est gratia, quae a Deo tantum est.</p>
          <p xml:id="ta-l2d42q2-d1e419">Ad tertium dicendum, quod jactantia, secundum quod dicit quamdam exteriorem ostensionem
            per verba vel gestus, ejus quod intus non habetur, est oppositum veritati; sed secundum
            quod jactantia dicit quamdam excellentiam, qua animus hominis seipsum extollit interius
            de eo quod non habet, opponitur humilitati, et est species superbiae.</p>
          <p xml:id="ta-l2d42q2-d1e423">Ad quartum dicendum, quod magnanimo omnia parva videntur, non quia bona aliorum
            despiciat, sed quia nihil est in humanis actibus quod tamquam insolitum admiretur, cum
            cogitatio sua sit ad faciendum maxima quaeque: propter quod dicit philosophus, quod
            magnanimus non est admirativus.</p>
          <p xml:id="ta-l2d42q2-d1e426">Ad quintum dicendum, quod inobedientia et ingratitudo non sunt species superbiae, quasi
            essentialiter superbiam dividentes; sed dicuntur superbiae species inquantum participant
            aliquid superbiae, secundum quod a superbia imperantur.</p>
        </div>
        <div xml:id="ta-l2d42q2-Dd1e430" type="articulus">

          <head xml:id="ta-l2d42q2-Hd1e432">Articulus 5</head>

          <head xml:id="ta-l2d42q2-Hd1e435" type="questionTitle">Utrum omnia peccata sint paria</head>

          <p xml:id="ta-l2d42q2-d1e438">Ad quintum sic proceditur. Videtur quod omnia peccata sint paria. Virtus enim est
            aequalitas quaedam, eo quod est in medietate consistens. Sed aequalitas non est nisi uno
            modo, quasi indivisibilis existens. Ergo illud quod privat virtutem, totam eam privat.
            Sed privatio non recipit magis et minus, nisi forte secundum hoc quod habitus vel totus
            vel in parte privatur. Ergo et peccatum, quod dicitur per privationem virtutis, non
            recipit magis et minus.</p>
          <p xml:id="ta-l2d42q2-d1e441">Praeterea, albius est quod est nigro impermixtius, ut philosophus dicit. Sed quodlibet
            vitium est omnino impermixtum virtuti, quia nihil virtutis est in vitio. Ergo unum
            vitium non est gravius alio.</p>
          <p xml:id="ta-l2d42q2-d1e444">Praeterea, si esset praeceptum alicui quod catenam non transgrederetur, quicumque eam
            transiret, puniretur, nec esset differentia utrum eam per unum passum vel per duos
            transiret, quia aequaliter pro utroque puniretur. Sed praeceptum legis divinae et legis
            naturalis est ut homo rectitudinem virtutis non transeat. Ergo qualitercumque aliquid
            extra rectitudinem virtutis fiat, non differt; et ita omnia peccata sunt paria.</p>
          <p xml:id="ta-l2d42q2-d1e448">Praeterea, eadem imperitia imponitur nautae, sive navis in pelago sive in littore
            submergatur. Sed sicut nauta per artem suam regit navem ne pereat; ita homo per virtutem
            suam regitur ne in actu peccet. Ergo idem praejudicium est virtutis, qualitercumque homo
            in peccatum ruat.</p>
          <p xml:id="ta-l2d42q2-d1e451">Praeterea, ex hoc aliquid est malum, quia nocet, ut Augustinus dicit. Sed omne peccatum
            mortale aequaliter nocet, eo quod quodlibet peccatum mortale privat omnes virtutes.
            Omnia ergo peccata, mortalia saltem, sunt aequalia.</p>
          <p xml:id="ta-l2d42q2-d1e454">Praeterea, aequalitas est in omnibus virtutibus propter caritatem, quae est mater
            earum, sicut dicitur Apoc. penul., quod latera civitatis sunt aequalia. Sed similiter
            omnium peccatorum mater est cupiditas, ut in littera dicitur. Ergo omnia peccata sunt
            paria.</p>
          <p xml:id="ta-l2d42q2-d1e457">Sed contra, peccatum nihil aliud est quam quaedam obliquatio a rectitudine virtutis.
            Sed contingit lineam unam magis esse curvam quam aliam, ut ex 4 Phys. potest accipi.
            Ergo contingit unum peccatum esse majus alio.</p>
          <p xml:id="ta-l2d42q2-d1e460">Praeterea, sicut falsitas est recessus ab aequalitate veritatis, ita et peccatum est
            recessus ab aequalitate virtutis. Sed contingit esse falsitatem magis et minus, sicut
            dicit philosophus in 4 Metaph., quod error aestimantis tria esse quinque non est tantus
            sicut error aestimantis tria esse mille. Ergo et peccatum contingit esse gravius alio
            peccato.</p>
          <p xml:id="ta-l2d42q2-d1e463">Respondeo dicendum, quod Stoicorum opinio fuit (quos Tullius imitatur, ut in libro de
            paradoxis patet) omnia peccata paria esse: cujus positionis ratio fuit, quia
            aestimaverunt bonitatem virtutis esse in quodam indivisibili, ex eo quod virtus non est
            nisi ex debita proportione omnium circumstantiarum ad actum, quod non contingit nisi uno
            modo: et ideo virtus comparatur his quorum ratio in indivisibili est, idest quae tantum
            uno modo contingit, sicut comparatur aequalitati, rectitudini, et centro circuli. Unde
            putaverunt quod nihil de bonitate remaneat, quantulumcumque ab hoc indivisibili
            discedatur: et quia per quodlibet peccatum ab hoc indivisibili disceditur, ideo
            putaverunt sequi quod omnia peccata essent paria. Sed haec positio ex quatuor falsis
            videtur sequi. Primo, quia secundum opinionem Socratis, quae tangitur 6 Ethic., ponebant
            virtutem et scientiam idem esse: et ideo cum eadem sit scientia rectificandi se in
            omnibus humanis actibus; ex omnibus virtutibus unam conflabant, quam sapientiam
            dicebant: et ideo non erat disparitas vitiorum ex oppositione ad diversas virtutes. Hoc
            autem falsum est, ut ibidem philosophus ostendit: quia virtus praeter scientiam est
            habitus inclinans ad id quod est rationi conveniens. Secundo, quia ratio virtutis non
            est omnino in indivisibili: quia, ut in 2 Ethic. dicitur, non oportet semper medium
            attingere ad hoc quod sit opus virtutis, sed sufficit circa medium esse; sed verum est
            quod perfectio virtutis in indivisibili consistit. Tertio, quia etsi ratio virtutis
            omnino consisteret in indivisibili, non tamen ratio bonitatis in indivisibili consistit,
            sicut nec ratio perfecti: eo quod contingit perfectionem perfectioni superaddi, quarum
            unaquaeque rationem bonitatis causat; et ideo minor est bonitas si duae perfectiones
            subtrahantur quam si una tantum: et secundum hoc si non esset virtus nisi quando actus
            esset perfectus secundum omnes circumstantias omnino ad medium concurrentes, tamen
            unaquaeque circumstantia suam bonitatem haberet: et ideo pejor actus esset in quo
            corrumperentur duae circumstantiae quam in quo corrumperetur tantum una. Quarto, quia
            etsi ratio bonitatis in indivisibili sit, et negatio secundum magis et minus non dicatur
            in se; tamen quantum ad causam suam intenditur et remittitur; sicut dicitur magis caecus
            cui ex toto erutus est oculus, quam qui ex aliquo humore ad pupillam concurrente visum
            amittit; quamvis uterque caecus sit: et per hunc modum etiam inaequalitas dicitur
            secundum magis et minus: quia distantia ab aequalitate, quae aequalitatem tollit, potest
            esse major vel minor; et per hunc etiam modum, secundum majorem vel minorem distantiam a
            bonitate, posset actus dici magis vel minus malus. Et ideo simpliciter concedendum est,
            unum peccatum alio gravius esse. Hoc autem contingit duobus modis. Uno modo ex parte
            ipsius peccati in se: alio modo ex parte peccantis. Ex parte peccati in se accidit major
            vel minor gravitas peccati ex illa causa ex qua quis actus malus secundum se dicitur.
            Hoc autem est secundum quod actus discordat a rectitudine rationis. Unicuique enim
            naturae indita est naturalis quaedam inclinatio in suum finem: et ideo in ratione est
            quaedam naturalis rectitudo, per quam in finem inclinatur: et ideo illud quod abducit a
            fine illo, est discordans a ratione: et quia lex naturalis est secundum quam ratio recta
            est, ideo Augustinus dicit contra Faustum Manich., quod peccatum dicitur, inquantum
            discordat a lege aeterna, cujus expressio est ipsa lex naturalis. Quanto ergo aliquis
            actus magis abducit a fine humanae vitae, tanto in se gravius peccatum est; sive hoc
            contingat ex materia circa quam peccatur, sive ex corruptione plurium vel paucarum
            circumstantiarum. Ex parte autem peccantis etiam peccatum est gravius quantum ad duo;
            vel propter majorem contemptum, vel etiam propter majorem libidinem; quorum primum
            respicit aversionem, et secundum conversionem peccati. Sed ista gravitas accidentalis
            est peccato, secundum quod in genere suo consideratur: quia illud quod ex genere suo est
            levius, potest esse gravius, cum ex majori libidine vel contemptu fit.</p>
          <p xml:id="ta-l2d42q2-d1e467">Ad primum ergo dicendum, quod quamvis virtus sit aequalitas, non tamen oportet ad esse
            virtutis quod ad omnimodam aequalitatem perveniatur; hoc enim est de perfectione
            virtutis: et ideo virtus intenditur et remittitur vel ex parte ipsius actus, qui tanto
            virtuosior est, quanto ad aequalitatem magis accedit; vel ex parte operantis, qui quanto
            perfectiori habitu operatur, tanto actus ejus virtuosior est, etiam si sit actus ejusdem
            generis: et similiter est de peccato. Et praeterea, si etiam virtus esset uno modo
            tantum, ratio non procederet, sicut ex praedictis patet.</p>
          <p xml:id="ta-l2d42q2-d1e470">Ad secundum dicendum, quod in quolibet peccato est aliquid virtutis; virtus enim
            constituitur ex aequalitate omnium circumstantiarum. Non est autem possibile, ut
            philosophus dicit, ut omnium circumstantiarum corruptio fiat; et ideo aliquid virtutis
            in actu peccati remanet; et ideo habet peccatum aliquam permixtionem ad virtutem; et
            ideo ratio non procedit.</p>
          <p xml:id="ta-l2d42q2-d1e473">Ad tertium dicendum, quod aliquid est in se malum; et aliquid malum est tantum quia
            prohibitum. In illis ergo quae sunt mala quia prohibita tantum, non differt utrum parum
            vel multum a praecepto elongetur ex parte ipsius actus: quamvis differat ex parte
            agentis, secundum quod majori vel minori contemptu potest facere. Hujus ratio est, quia
            in his tota ratio malitiae est ex hoc quod non servat praeceptum; et ita ratio bonitatis
            est in eo quod institutum est per praeceptum; et ideo si hoc tollitur, nil bonitatis
            manet. Sed non omnia peccata sunt hujusmodi; et ideo ratio non procedit.</p>
          <p xml:id="ta-l2d42q2-d1e476">Ad quartum dicendum, quod in submersione navis, ubicumque submergatur, est aequale
            damnum, quia eadem res utrobique perditur; sed non in quolibet peccato est aequale
            damnum; immo in uno peccato perditur una debita circumstantia, in alio duae, et sic de
            aliis; et ideo non est simile.</p>
          <p xml:id="ta-l2d42q2-d1e479">Ad quintum dicendum, quod quamvis quodlibet peccatum mortale tollat omnes virtutes,
            unum tamen tollit plus de habilitate ad virtutem quam aliud; et praeterea unum peccatum
            tollit per se illam virtutem cui opponitur, sed quasi per accidens aliam virtutem.</p>
          <p xml:id="ta-l2d42q2-d1e482">Ad sextum dicendum, quod caritas non facit omnes virtutes esse aequales secundum
            quantitatem, quia una virtus nobilior est alia, sed solum secundum proportionem: quia
            quantum augetur una virtus, tantum augetur alia proportionaliter; et est simile de
            augmento digitorum manus; et ita etiam non oportet omnia peccata aequalia esse. Et
            praeterea caritas est dilectio unius rei, scilicet Dei; cupiditas autem ad plura se
            habet; et ideo non habet rationem uniendi et adaequandi, sicut caritas.</p>
        </div>
        <div xml:id="ta-l2d42q2-Dd1e486">
          <head xml:id="ta-l2d42q2-Hd1e488">Expositio textus</head>
          <p xml:id="ta-l2d42q2-d1e491"><quote xml:id="ta-l2d42q2-Qd1e492">Praeterea sciendum est, septem esse vitia capitalia</quote>. Videtur
            inconvenienter numerare vitia capitalia: quia superbia est aliud ab inani gloria; ergo
            inanis gloria male ponitur loco superbiae. Sed dicendum, quod quia, ut ostensum est,
            superbia habet majorem aptitudinem ut ex ea omnia vitia alia oriantur, quam aliquod
            aliorum; ideo Gregorius, non posuit superbiam quasi speciale caput vitiorum, sed quasi
            caput universale omnium, et nominavit eam reginam omnium vitiorum; et loco ejus inter
            vitia capitalia posuit inanem gloriam, quae est propinquissima filia sua. Isidorus autem
            considerans quod ex superbia omnia alia generantur, sed quaedam frequentius, quae magis
            cum ipsa conveniunt, ponit ibi superbiam speciale caput horum vitiorum quae ut
            frequenter ab ea oriuntur; et ideo computavit eam inter septem vitia capitalia, ut patet
            Deuter. 7 in Glossa.</p>
        </div>

      </div>
    </body>
  </text>
</TEI>