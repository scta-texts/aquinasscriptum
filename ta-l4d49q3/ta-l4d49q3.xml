<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber IV, Distinctio 49, Quaestio 3</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Liber IV, Distinctio 49, Quaestio 3</title>
          <date when="2016-03-19">March 19, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-19">March 19, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="G" n="ghent567">Ghent, Belgium, Ghent University Library, 567</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#G" n="734a"/>
      </div>
    </front>
    <body>
      <div xml:id="ta-l4d149q3">
        <head xml:id="ta-l4d149q3-Hd1e97">Quaestio 3</head>

        <div xml:id="ta-l4d149q3-Dd1e100">
          <head xml:id="ta-l4d149q3-Hd1e102">Prooemium</head>
          <p xml:id="ta-l4d149q3-d1e105">Deinde quaeritur de delectatione; et circa hoc quaeruntur quinque: 1 quid sit
            delectatio; 2 quae sit causa delectationis; 3 de comparatione delectationis ad
            tristitiam; 4 de bonitate et malitia delectationis et tristitiae; 5 de comparatione
            delectationis spiritualis ad corporalem.</p>

        </div>
        <div xml:id="ta-l4d149q3-Dd1e109" type="articulus">
          <head xml:id="ta-l4d149q3-Hd1e111">Articulus 1</head>

          <head xml:id="ta-l4d149q3-Hd1e114" type="question-title">Utrum delectatio sit passio</head>

          <div xml:id="ta-l4d149q3-Dd1e117">
            <head xml:id="ta-l4d149q3-Hd1e119">Quaestiuncula 1</head>
            <p xml:id="ta-l4d149q3-d1e122">Ad primum sic proceditur. Videtur quod delectatio non sit passio. Omnis enim passio
              in motu consistit, ut dicitur in Lib. 6 principiorum, et 10 Ethic. Sed delectatio non
              est motus neque generatio aliqua, ut dicit philosophus in 7 Ethic. Ergo delectatio non
              est passio.</p>
            <p xml:id="ta-l4d149q3-d1e125">Praeterea, operatio non est passio, sed magis actio, cum sit existentis in actu,
              secundum quod hujusmodi. Sed delectatio est quaedam operationis perfectio, ut dicitur
              in 10 Ethic. Ergo delectatio non est passio.</p>
            <p xml:id="ta-l4d149q3-d1e128">Praeterea, in omni passione trahitur patiens ad terminos agentis; quia agens
              assimilat sibi patiens. Sed causa delectationis est convenientia; et ita illud quod
              delectatur, in suis terminis manet. Ergo delectatio non est passio.</p>
            <p xml:id="ta-l4d149q3-d1e131">Sed contra, gaudium et delectatio sunt unius generis. Sed gaudium est passio; ponitur
              enim una de quatuor principalibus passionibus, ut patet 9 de Civit. Dei. Ergo
              delectatio est passio.</p>
            <p xml:id="ta-l4d149q3-d1e135">Praeterea, delectationis objectum est bonum. Sed bonum est proprium objectum
              appetitus. Ergo delectatio ad appetitum pertinet. Sed alia quae pertinent ad
              appetitum, sunt passiones, ut amor, ira et hujusmodi. Ergo et delectatio est
              passio.</p>

          </div>
          <div xml:id="ta-l4d149q3-Dd1e139">
            <head xml:id="ta-l4d149q3-Hd1e141">Quaestiuncula 2</head>
            <p xml:id="ta-l4d149q3-d1e144">Ulterius. Videtur quod in parte intellectiva animae et in aliis substantiis
              spiritualibus delectatio esse non possit. Quia, ut dicitur in 7 physicorum, omnis
              passio est in parte animae sensitiva. Sed delectatio est passio, ut probatum est. Ergo
              non potest esse in parte intellectiva, nec in substantia aliqua spirituali.</p>
            <p xml:id="ta-l4d149q3-d1e147">Praeterea, Avicenna dicit in 6 de naturalibus, quod subjectum delectationis est
              speciei corporalis. Sed pars intellectiva non utitur aliquo corporali organo. Ergo in
              ea non potest esse aliqua delectatio.</p>
            <p xml:id="ta-l4d149q3-d1e150">Praeterea, illud quod est intellectivae partis, non est commune nobis et brutis. Sed
              delectatio est etiam in brutis. Ergo delectatio non est intellectivae partis.</p>
            <p xml:id="ta-l4d149q3-d1e153">Sed contra est quod dicitur Lucae 15, 10: <quote xml:id="ta-l4d149q3-Qd1e155">gaudium est Angelis Dei super uno
                peccatore poenitentiam agente</quote>.</p>
            <p xml:id="ta-l4d149q3-d1e160">Praeterea, philosophus dicit in 7 Ethic., quod Deus semper una et simplici operatione
              gaudet. Ergo et eadem ratione in aliis substantiis spiritualibus potest esse
              delectatio.</p>

          </div>
          <div xml:id="ta-l4d149q3-Dd1e164">
            <head xml:id="ta-l4d149q3-Hd1e166">Quaestiuncula 3</head>
            <p xml:id="ta-l4d149q3-d1e169">Ulterius. Videtur quod delectatio sit in tempore. Delectatio enim consequitur
              operationem nostram, ut dicitur in 10 Ethic. Sed operatio nostra est in tempore. Ergo
              et delectatio est in tempore.</p>
            <p xml:id="ta-l4d149q3-d1e172">Praeterea, omne illud in quo est accipere prius et posterius, est in tempore. Sed in
              delectatione est accipere prius et posterius, cum aliquis per longam horam possit
              continue delectari. Ergo videtur quod delectatio sit in tempore.</p>
            <p xml:id="ta-l4d149q3-d1e175">Praeterea, delectatio aliis passionibus condividitur. Sed aliae passiones animae sunt
              in tempore, ut ira et hujusmodi. Ergo et delectatio.</p>
            <p xml:id="ta-l4d149q3-d1e178">Sed contra est quod philosophus dicit in 10 Ethic.: <quote xml:id="ta-l4d149q3-Qd1e180">secundum nullum tempus
                acciperet quis delectationem</quote>.</p>
            <p xml:id="ta-l4d149q3-d1e185">Praeterea, delectatio sequitur apprehensionem convenientis. Sed visio et aliae
              apprehensiones, non sunt in tempore, sed in instanti. Ergo et delectatio non
              mensuratur tempore.</p>

          </div>
          <div xml:id="ta-l4d149q3-Dd1e190">
            <head xml:id="ta-l4d149q3-Hd1e192">Quaestiuncula 4</head>
            <p xml:id="ta-l4d149q3-d1e195">Ulterius. Videtur quod delectatio et gaudium sint penitus idem; et similiter
              exultatio et laetitia et jucunditas. Passiones enim et habitus penes objecta
              distinguuntur. Sed gaudium et delectatio et alia dicta, habent idem objectum, scilicet
              bonum conveniens. Ergo sunt idem.</p>
            <p xml:id="ta-l4d149q3-d1e198">Praeterea, ab eadem causa procedit idem effectus; quia idem semper natum est idem
              facere. Sed delectationis et gaudii non potest poni nisi una et eadem causa, scilicet
              conjunctio convenientis. Ergo sunt idem.</p>
            <p xml:id="ta-l4d149q3-d1e201">Praeterea, unum uni opponitur. Sed delectationi et gaudio opponitur unum, quod est
              tristitia. Ergo delectatio et gaudium sunt unum omnino.</p>
            <p xml:id="ta-l4d149q3-d1e204">Sed contra est quod dicit Avicenna in 6 de naturalibus, quod gaudium est species
              delectationis. Ergo non sunt omnino idem.</p>
            <p xml:id="ta-l4d149q3-d1e208">Praeterea, si gaudium et delectatio essent omnino idem, ubicumque est delectatio,
              esset et gaudium. Hoc autem falsum est: quia in sensu dicitur esse delectatio, sed non
              gaudium, proprie loquendo. Ergo delectatio et gaudium non sunt penitus idem.</p>
          </div>
          <div xml:id="ta-l4d149q3-Dd1e212">
            <head xml:id="ta-l4d149q3-Hd1e214">Quaestiuncula 1</head>
            <p xml:id="ta-l4d149q3-d1e217">Respondeo dicendum ad primam quaestionem, quod quaelibet res quando pertingit ad
              propriam perfectionem, consequitur stabilimentum et vigorem; sicut corpora quando
              perveniunt ad terminos motus sui naturalis, quia in loco naturali conservantur. Cum
              autem motus penes terminos distinguantur, oportet quod diversum judicium de
              perventione ad terminum complementi accipiatur secundum differentiam motus. Movetur
              autem aliquid ad suam perfectionem dupliciter. Uno modo per inclinationem naturalem,
              sicut lapis movetur deorsum; et hic motus non praeexigit cognitionem in eo quod
              movetur, sed in alio quod est principium causans hanc inclinationem; et hic est motus
              naturalis. Alio modo per inclinationem cujus principium est cognitio ejus quod
              movetur; et haec quidem inclinatio dicitur appetitus animalis aut intellectualis; unde
              sicut in terminatione motus naturalis est quaedam vigoratio naturalis ejus quod
              movetur, ita in assecutione perfectionis in quam tendit appetitus animalis, est
              quaedam quietatio ipsius, seu vigoratio ejus, praesupponens cognitionem perfectionis
              jam conjunctae, sicut appetitus praesupponebat cognitionem perfectionis nondum
              habitae; et talis vigor sive quietatio appetitus, vocatur delectatio; unde etiam
              Commentator dicit in 10 Ethic. quod delectatio est quaedam superfloritio naturae. Est
              autem duplex appetitus, sicut et cognitio; scilicet sensitivae et intellectivae
              partis. Appetitus autem sensitivae partis est virtus in organo corporali, et est
              immediatum principium corporalis motus; unde omnia quae accidunt in appetitu
              sensitivo, sunt conjuncta cum quadam transmutatione corporali; quod non accidit in his
              quae sunt in appetitu intellectivo, nisi passione large accepta, et improprie, ut in 3
              Lib., dist. 15, quaest. 11 art. 1, quaestiunc. 2 in corp., dictum est; unde delectatio
              quae est in appetitu sensitivo, quaedam passio est; non autem delectatio quae est in
              intellectivo, nisi passione large accepta.</p>
            <p xml:id="ta-l4d149q3-d1e220">Ad primum ergo dicendum, quod non est inconveniens motum per accidens terminari ad
              alium motum, quamvis hoc per se sit impossibile, ut probatur in 5 Physic. Delectatio
              ergo, inquantum hujusmodi, semper consistit in aliqua terminatione motus. Sed tamen
              quia in terminatione motus appetitivi consurgit quidam motus, in quo passio animalis
              consistit; ideo passionem inesse accidit delectationi; sed inest per se delectationi
              sensitivae.</p>
            <p xml:id="ta-l4d149q3-d1e223">Ad secundum dicendum, quod quamvis operatio, inquantum operatio, non sit passio;
              tamen potest habere passionem annexam, vel sicut praecedentem, vel sicut subsequentem:
              ut praecedentem quidem, sicut sentire habet annexam receptionem speciei sensibilis, et
              intelligere receptionem speciei intelligibilis, secundum quod omne sentire quoddam
              pati est: sed ut consequentem; sicut operationem appetitus sensitivi consequitur
              quaedam corporalis transmutatio secundum dilatationem et constrictionem cordis et alia
              hujusmodi; et sic quamvis delectatio sit circa operationem, tamen inquantum est
              delectatio sensitiva, est in passione quadam consistens.</p>
            <p xml:id="ta-l4d149q3-d1e226">Ad tertium dicendum, quod delectatus includitur terminis suae perfectionis, ex qua
              delectatio consurgit; qui quidem termini sunt alieni hoc modo quo differt perfectio et
              perfectibile; sunt autem proprii secundum quod perfectio est connaturalis
              perfectibili.</p>
            <p xml:id="ta-l4d149q3-d1e230">Alia duo concedimus quantum ad delectationem sensitivam.</p>

          </div>
          <div xml:id="ta-l4d149q3-Dd1e234">
            <head xml:id="ta-l4d149q3-Hd1e236">Quaestiuncula 2</head>
            <p xml:id="ta-l4d149q3-d1e239">Ad secundam quaestionem dicendum, quod delectatio invenitur diversimode in Deo,
              Angelis, hominibus, et brutis, secundum quod diversimode se habent ad suas
              perfectiones, ex quarum conjunctione delectatio consurgit. Bruta enim non possunt
              pertingere ad altiorem perfectionem quam sit perfectio materialis; unde eam
              consequuntur materiali motu, qui scilicet est per organum corporale; et sic delectatio
              in eis consurgens est materialis passio. In Angelis vero, cum sint omnino a materia
              separati, non est accipere aliquam materialem perfectionem, sed immaterialem tantum;
              unde et immaterialiter eam consequuntur; et delectatio in eis consequens immaterialis
              est. Unde dicit Dionysius in fine Caelest. Hierarch.: <quote xml:id="ta-l4d149q3-Qd1e241">caelestes
                dispositiones</quote>, idest Angeli, <quote xml:id="ta-l4d149q3-Qd1e244">acceptrices non sunt omnino ejus quae
                secundum nos est passibilis delectationis</quote>. Homines vero ex spirituali et
              materiali natura compositi sunt; et ideo quantum ad inferiorem partem, scilicet
              appetitum sensibilem, in quo cum brutis conveniunt, est delectatio materialis; in
              superiori vero appetitu, in quo cum Angelis conveniunt, habent delectationem
              immaterialem, ut cum gaudent de rebus spiritualibus, puta de contemplationibus, et
              aliis divinis donis; unde dicit Dionysius, ibidem, quod <quote xml:id="ta-l4d149q3-Qd1e247">in participatione
                angelicae delectationis saepe facti sunt et viri sancti per deificos divinarum
                illuminationum superadventus</quote>. In omnibus autem praedictis perfectio est
              aliud ab eo quod perficitur; unde possibile est plures perfectiones uni inesse; et
              ideo tam in brutis quam in hominibus et Angelis sunt multiplices delectationes eis
              supervenientes. Sed Deus non habet perfectionem quae non sit idem quod ipse, cum ipse
              sit actus purus; et ideo unica tantum est ejus delectatio, non superveniens, sed
              essentialis; unde dicit philosophus in 7 Ethic., quod Deus semper una et simplici
              gaudet delectatione.</p>
            <p xml:id="ta-l4d149q3-d1e251">Ad primum ergo dicendum, quod in appetitu intellectivo nulla est passio, sed solum in
              appetitu sensitivo; quia quod patitur, ab alio movetur et ducitur. Appetitus autem
              intellectivus, cum sit liber sui, non dicitur duci; sed appetitus sensitivus ducitur;
              unde in eo solo passio cadit; delectatio vero quae est in appetitu intellectivo, non
              est passio, sed quaedam operationis perfectio, ut dictum est.</p>
            <p xml:id="ta-l4d149q3-d1e254">Ad secundum dicendum, quod Avicenna loquitur de delectatione sensitiva, quae per
              organum completur corporale, sicut et cetera quae ad sensitivam partem pertinent.</p>
            <p xml:id="ta-l4d149q3-d1e257">Ad tertium dicendum, quod illa quae sunt communia nobis et brutis secundum unam
              rationem, non pertinent ad intellectivam partem; sed aliquid est commune nobis et
              brutis non secundum rationem eamdem, quod in nobis ad intellectum pertinet; sicut
              cognitio, et alia hujusmodi, quae secundum quamdam communitatem analogiae extenduntur
              a Deo usque ad bruta animalia, ut cognitio, et etiam usque ad plantas, ut vita, et
              etiam usque ad lapides, ut esse, ut patet per Dionysium de Div. Nom.: et secundum hoc
              delectatio spiritualis habet communitatem cum delectatione quae est in brutis.</p>

          </div>
          <div xml:id="ta-l4d149q3-Dd1e261">
            <head xml:id="ta-l4d149q3-Hd1e263">Quaestiuncula 3</head>
            <p xml:id="ta-l4d149q3-d1e266">Ad tertiam quaestionem dicendum, quod aliquid dicitur esse in tempore dupliciter. Uno
              modo per se, alio modo per accidens. Quia autem de ratione temporis est prius et
              posterius, et illud per se inest alicui quod convenit ei secundum rationem suae
              speciei; ideo illa per se in tempore sunt in quibus requiritur aliquid ad complementum
              speciei quod in futurum expectatur; et hoc modo motus est in tempore; non enim
              completur species motus in medio, nisi perveniatur ad terminum; et similiter etiam
              quies est in tempore, eo quod quiescere est eodem modo se habere nunc ut prius; et sic
              de ratione quietis est quod aliquid in futurum expectetur. Per accidens vero aliquid
              in tempore esse dicitur ad cujus speciei complementum nihil requiritur quod in futurum
              expectetur, sicut esse hominem quod in uno instanti completur; sed est conjunctum
              motui, qui per se est in tempore, prout esse hominis variabile est. Delectatio autem
              ad complementum suae speciei et rationis nihil in futurum expectat; in instanti enim
              verum est dicere hominem delectari; unde non est in tempore nisi per accidens,
              inquantum scilicet perfectio illa ex cujus conjunctione surgit delectatio, motui
              conjuncta est; et ideo si sit aliqua perfectio quam motus non contingat, talis
              delectatio non erit in tempore neque per se neque per accidens; et haec est
              spiritualis delectatio in Angelis. In brutis autem est delectatio existens in tempore
              per accidens, inquantum eorum perfectionibus motus directe conjungitur; sed in nobis
              delectatio non est in tempore quo ad intellectivam partem etiam per accidens, nisi
              valde indirecte, inquantum scilicet operatio intellectus nostri conjungitur
              phantasmatibus. Tamen verum est nullam delectationem esse in tempore, per se
              loquendo.</p>
            <p xml:id="ta-l4d149q3-d1e269">Ad primum ergo dicendum, quod delectatio immediate consequitur operationes animae,
              quae sunt apprehendere et velle. Hae autem operationes non sunt in tempore nisi per
              accidens; videre enim et intelligere et velle statim sunt.</p>
            <p xml:id="ta-l4d149q3-d1e272">Ad secundum dicendum, quod hoc quod aliquis dicatur diutius alio delectari, non est
              nisi inquantum delectatio est in tempore per accidens; sicut etiam dicitur homo
              diutius videre vel vivere.</p>
            <p xml:id="ta-l4d149q3-d1e275">Ad tertium dicendum, quod etiam aliae animae passiones quantum ad id quod est ex
              parte animae, non sunt in tempore nisi per accidens, inquantum scilicet eis
              conjungitur motus ex parte corporis; tamen delectatio magis habet rationem quod non
              sit in tempore quam aliae passiones: quia aliae passiones consistunt in appetitu
              secundum quod tendit in aliquid, sicut ira in vindictam, et odium in nocumentum
              alterius; sed delectatio consistit in appetitu secundum quod ejus motus in suo
              appetibili adepto terminatur: omnis autem terminus motus non est in tempore, sed in
              instanti.</p>

          </div>
          <div xml:id="ta-l4d149q3-Dd1e279">
            <head xml:id="ta-l4d149q3-Hd1e281">Quaestiuncula 4</head>
            <p xml:id="ta-l4d149q3-d1e284">Ad quartam quaestionem dicendum, quod delectatio, gaudium, laetitia, et omnia
              hujusmodi, hoc habent commune quod causantur ex conjunctione perfectionis appetitae.
              Perfectio autem aliqua potest alicui conjungi dupliciter: uno modo realiter; alio modo
              secundum comprehensionem ejus. Ex hoc autem quod perfectio realiter conjungitur,
              consurgit delectatio; ex hoc autem quod conjungitur secundum apprehensionem, surgit
              gaudium et omnia alia; et propter hoc etiam gaudium est de spe futurorum, et memoria
              praeteritorum; sed delectamur de praesentibus tantum; ideo etiam quia sensus exterior
              non apprehendit rem nisi praesentem, secundum eum non dicimur gaudere, sed delectari.
              Sensus autem interior apprehendit et rem praesentem et absentem; unde secundum sensum
              interiorem dicimur et delectari et gaudere: delectari quidem de eo quod sibi sua
              perfectio conjungitur, sicut de ipsa sua operatione, de qua etiam et gaudet inquantum
              eam apprehendit; sed de operatione sensus exterioris, quae sibi non conjungitur nisi
              apprehensione, potest quidem gaudere, sed non delectari; sicut sensus interior vel
              intellectus non delectatur in comestione dulcium; sed potest gaudere de hoc, inquantum
              hoc apprehendit ut conveniens exteriori sensui. Laetitia vero et exultatio et
              jucunditas exprimunt quosdam gaudii effectus. Laetitia quidem effectum interiorem,
              secundum quod ipse affectus dilatatur quasi roboratus et perfectus ex appetibilis
              conjunctione; unde et passio gaudii cum dilatatione cordis perficitur: dicitur enim
              laetitia quasi latitia. Sed exultatio exprimit ulterius effectum gaudii exterius
              prorumpentem in signum interioris gaudii; unde dicitur exultatio ex hoc quod interius
              gaudium ad exteriora prodit, quod ex magnitudine gaudii interioris contingit; unde
              dicit Cassiodorus super Psalm. 9, quod exultatio in magnis gaudiis dicitur. Jucunditas
              vero ulterius importat effectum gaudii exterius prorumpentem, qui non solum demonstrat
              interius gaudium, sed etiam excitat aliquos ad gaudendum.</p>
            <p xml:id="ta-l4d149q3-d1e287">Ad primum ergo dicendum, quod gaudium et delectatio licet habeant unum objectum
              secundum rem, non tamen est unum objectum secundum rationem. Bonum enim conjunctum
              realiter facit delectationem; sed conjunctum secundum apprehensionem facit gaudium.
              Laetitia vero, exultatio et jucunditas sunt idem quod gaudium, nisi quod exprimunt
              quosdam gaudii effectus, ut dictum est.</p>
            <p xml:id="ta-l4d149q3-d1e290">Ad secundum dicendum, quod idem est causa delectationis et gaudii, sed non eodem
              ordine: primo enim et per se est causa delectationis; secundario vero est causa
              gaudii. Nunquam enim aliquid apprehensum facit gaudium, nisi inquantum aestimatur ut
              conjunctum vel conjungibile secundum rem ad faciendam delectationem; et ideo
              conjunctio perfectionis primo et per se facit delectationem; sed inquantum
              apprehenditur ut delectationem faciens, facit gaudium etiam quando delectationem
              actualiter non causat; unde delectatio naturaliter prior est gaudio.</p>
            <p xml:id="ta-l4d149q3-d1e293">Ad tertium dicendum, quod gaudio opponitur directe tristitia; delectationi autem
              opponitur dolor, secundum quod delectatio est in sensu exteriori, et praecipue in
              tactu; sed secundum quod est interius, non habet aliud oppositum quam tristitiam:
              posset tamen habere, si esset nomen positum.</p>
          </div>
        </div>
        <div xml:id="ta-l4d149q3-Dd1e298" type="articulus">
          <head xml:id="ta-l4d149q3-Hd1e300">Articulus 2</head>

          <head xml:id="ta-l4d149q3-Hd1e303" type="question-title">Utrum causa delectationis sit sola operatio connaturalis
            habitus non impedita</head>

          <p xml:id="ta-l4d149q3-d1e306">Ad secundum sic proceditur. Videtur quod causa delectationis non sit sola operatio
            connaturalis habitus non impedita. Dicit enim Avicenna in Lib. de naturalibus, quod
            delectatio consurgit ex perceptione convenientis adjuncti. Sed non sola operatio est
            conveniens, sed multa alia. Ergo non sola operatio est delectationis causa.</p>
          <p xml:id="ta-l4d149q3-d1e309">Praeterea, idem non est contrariorum causa. Sed operatio aliquando est causa
            tristitiae, etiam propria et connaturalis; unde accidia quae quaedam tristitia est,
            etiam consurgit ex spiritualibus operibus. Ergo operatio non est propria delectationis
            causa.</p>
          <p xml:id="ta-l4d149q3-d1e312">Praeterea, si aliquid est causa alicujus, continuatio ejus causa est continuationis
            illius. Sed continuatio operationis non est causa continuationis delectationis; immo
            continuatio operationis frequenter parit fastidium; et operationes in sui novitate sunt
            magis delectabiles. Ergo operatio non est causa delectationis.</p>
          <p xml:id="ta-l4d149q3-d1e316">Praeterea, quies operationi opponitur. Sed quies delectationem causat. Ergo operatio
            non est propria causa delectationis.</p>
          <p xml:id="ta-l4d149q3-d1e319">Praeterea, senes sunt attentioris operationis quam juvenes. Sed in senibus est minus de
            delectatione quam in juvenibus, ut patet per philosophum in 8 Ethic. Ergo operatio non
            est causa delectationis.</p>
          <p xml:id="ta-l4d149q3-d1e322">Praeterea, si operatio esset causa delectationis, similiter se haberent ad
            delectationem qui similiter se habent ad operationem. Sed aliqui qui similiter
            operantur, non similiter delectantur: melancholici enim minus delectantur quam
            sanguinei. Ergo videtur quod operatio non sit per se delectationis causa.</p>
          <p xml:id="ta-l4d149q3-d1e325">Sed contra est quod philosophus dicit in 7 Ethic., quod delectatio est operatio
            connaturalis habitus: nec hoc potest intelligi nisi causaliter. Ergo operatio est
            delectationis causa.</p>
          <p xml:id="ta-l4d149q3-d1e328">Praeterea, unumquodque distinguitur secundum distinctionem suae causae; sed
            delectationes distinguuntur per distinctionem operationum, ut patet per philosophum in
            10 Ethic. Ergo operatio est delectationis causa.</p>
          <p xml:id="ta-l4d149q3-d1e331">Praeterea, habitus non cognoscitur nisi per operationem, vel per aliquid per
            operationem causatum. Sed habitus cognoscitur ex delectatione, ut dicitur 2 Ethic.:
              <quote xml:id="ta-l4d149q3-Qd1e333">signum oportet accipere habitus fientem in opere delectationem</quote>. Cum
            ergo delectatio non sit ipsa operatio, videtur quod sit ex operatione causata.</p>
          <p xml:id="ta-l4d149q3-d1e338">Respondeo dicendum, quod sicut anima est forma corporis, ita in his quae sunt communia
            animae et corpori, id quod ex parte animae se habet, est formale; quod vero ex parte
            corporis, materiale; sicut in ira appetitus vindictae est formale; accensio sanguinis
            circa cor est materiale. Cum ergo delectatio, secundum quod est passio, sit de
            communibus animae et corporis; causa ejus potest quaeri duplex: formalis ex parte
            animae, et materialis ex parte corporis. Sed quia delectatio, secundum quod se tenet ex
            parte animae, habet rationem quasi communem quantum ad omnes in quibus delectatio
            invenitur, scilicet Deum, Angelos, et homines, et bruta; secundum autem quod se tenet ex
            parte corporis, manet tantum in parte animae sensitiva; ideo causa formalis
            delectationis est causa delectationis cujuscumque, non autem causa materialis ipsius.
            Patet etiam quod secundum formam est aliquid actu, sed secundum materiam est aliquid in
            potentia; et secundum materiae dispositiones est aliquid in aptitudine vel habilitate ad
            actum; et ideo secundum materialem causam delectationis scitur quomodo aliquis sit
            dispositus ad delectationem; sed secundum causam formalem ipsius apparet qualiter
            aliquis actu delectetur. Formalis igitur causa cujuslibet passionis vel operationis est
            objectum ipsius: objectum autem delectationis est bonum conveniens conjunctum. Ex eo
            enim quod delectatio est in parte appetitiva, oportet quod ejus objectum sit bonum; ex
            eo vero quod est appetitus jam terminati in suo objecto, oportet quod sit conveniens
            etiam conjunctum. Hoc autem bonum quod est proprium delectationis objectum, est
            operatio; praecipue propter tres rationes. Primo, quia cum delectatio consistat in
            quietatione appetitus, motus autem appetitus sit in bonum; oportet quod quietis ipsius
            delectatio sit in ultimo bonorum. Ultimum autem et perfectissimum quod est in unoquoque,
            est sua operatio; unde omnis forma inhaerens comparatur ad operationem quodammodo ut
            potentia ad actum; propter quod forma dicitur actus primus, ut scientia; et operatio
            actus secundus, ut considerare, ut patet in 2 de anima. Secundo, quia, cum delectatio
            sit in appetitu, et omnis passio vel operatio appetitus praeexigat apprehensionem;
            oportet quod bonum conjunctum quod delectationem causat, sit apprehensum. Dispositio
            autem quae est jam inhaerens, a nobis non apprehenditur ita sicut dum est in fieri, ut
            Avicenna dicit in 6 de naturalibus; unde hectici minus sentiunt calorem febrilem quam
            alii febricitantes, quamvis in eis febris sit intensior: quia jam calor ille est infusus
            membris quasi complexio illorum; et hoc ideo quia nostrum sentire et intelligere sunt ex
            aliqua permutatione intellectus et sensus a suis objectis; ab eo autem quod jam in se
            quiescit, nihil immutatur. Unde cum esse nostrum et vivere nostrum, et omnes actus
            proprii insint nobis ut in nobis quiescentes, sola autem operatio insit in nobis ut in
            fieri existens; in ipsa operatione percipimus et esse nostrum et vivere nostrum; et inde
            est quod in operando delectamur, et in vivendo et sentiendo, et aliis hujusmodi, in
            quibus indicatur quodammodo nostrum esse et vivere, ut patet per philosophum in 10
            Ethic. Tertio, quia operatio procedit ex his bonis quae in nobis sunt, et quodammodo in
            se continet sicut effectus causam; per eam etiam bonis exterioribus conjungimur: unde
            omne bonum quod a nobis est diligibile, quietat nostrum appetitum mediante operatione;
            unde operatio est per se causa delectationis. Non autem omnis operatio est delectationis
            causa, sed illa quae est ab habitu procedens, et non impedita; bonum enim conjunctum non
            delectat nisi inquantum est conveniens. Operatio autem efficitur nobis conveniens, et
            quasi connaturalis, per habitum; quia habitus inclinat in actum per modum naturae, ut
            Tullius dicit de virtute; et ideo dicitur in 2 Ethic. quod delectatio in opere facta est
            signum habitus inhaerentis. Quamvis autem operatio connaturalis nobis fiat secundum
            habitum, tamen potest esse nobis non conveniens ratione alicujus accidentis, inquantum
            videlicet habemus aliqua impedimenta progrediendi in talem operationem; unde oportet
            operationem quae delectationem causat, esse non impeditam; et hoc est quod dicit
            philosophus in 7 Ethic., quod in operatione connaturalis habitus non impedita delectatio
            consistit. Sic ergo causa formalis propria delectationis est operatio connaturalis
            habitus non impedita; materialis autem causa delectationis accipienda est ex parte
            subjecti ejus. Subjectum autem delectationis et omnium animae passionum est spiritus
            animalis, qui est proximum instrumentum animae in operationibus quae per corpus
            exercentur. Ad hoc autem quod spiritus aptetur ad delectationem, duo requiruntur;
            scilicet debita quantitas, et debita qualitas. Quantitas quidem debita est, ut sit
            abundantia spirituum, propter duo. Primo, quia spiritus abundans in quantitate, abundat
            etiam in virtute. Secundo, quia cum ad passionem delectationis requiratur dilatatio
            cordis et spirituum, non potest dilatatio perfici quando sunt pauci spiritus; quia
            natura constringit eos, et retinet in suo principio. Sed quando sunt multi spiritus,
            natura potest retinere partem in principio suo, et effundere abunde ad dilatationem; et
            ideo convalescentes, in quibus sunt pauci spiritus, sunt proni ad tristitiam magis quam
            ad delectationem. Debita vero qualitas attenditur quantum ad tria. Primo ut sit
            temperatae complexionis; et ideo aegri non sunt apti ad delectationem. Secundo ut
            spiritus sit clarus, et non nubilosus; et ideo melancholici, in quibus sunt spiritus
            terrestres et obscuri, sunt proni ad tristitiam. Tertio, ut ejus substantia sit
            mediocris inter spissitudinem et tenuitatem. Si enim sit nimis grossus, sicut in
            senibus, vel nimis tenuis, sicut in macilentis; non est aptus ad delectationem, quia non
            est facile dilatabilis. Et propter has causas vinum laetificat, quia generat multos
            spiritus claros, temperatos, et mediocres inter spissitudinem et tenuitatem. Quanto ergo
            fuerit major dispositio ex parte materialium causarum ad gaudium vel tristitiam, tanto
            minus quid requiritur ex parte causae formalis, et e converso; et ideo quidam ex modica
            occasione laetantur vel tristantur, quidam vero non nisi ex magna.</p>
          <p xml:id="ta-l4d149q3-d1e341">Ad primum ergo dicendum, quod quamvis multa alia sint convenientia quam operatio, tamen
            ex omnibus eis non consurgit delectatio nisi operatione mediante; quia exteriora
            convenientia nobis per aliquam operationem conjunguntur, interiora vero in operationibus
            apprehenduntur.</p>
          <p xml:id="ta-l4d149q3-d1e344">Ad secundum dicendum, quod non quaelibet operatio est delectationis causa, sed operatio
            connaturalis habitus non impedita; et ideo quando cogimur ad aliquas operationes
            contrarias habitibus qui nobis insunt, vel in quibus impedimenta patimur, ratione quorum
            accidit nobis fatigatio et labor, in hujusmodi operationibus non delectamur, sed
            contristamur.</p>
          <p xml:id="ta-l4d149q3-d1e347">Ad tertium dicendum, quod triplex ratio est quare non similiter delectamur in processu
            operationis sicut in principio. Primam assignat philosophus in 10 Ethic.; quia scilicet
            cum operatio sit delectationis causa, quanto aliquis attentius operatur, tanto major
            delectatio ex operatione consurgit; homo autem in principio operationis attentior est ad
            operationem quam in progressu. Omnia enim nova magis ad se nostram intentionem trahunt;
            et ideo in progressu operationis, quando aliquis negligentius intendit operationem, non
            sentit tantam in opere delectationem. Secundam ponit in 7 Ethic., quae etiam est ratio
            praemissae. Oportet enim in nobis delectationem esse secundum modum naturae nostrae;
            unde cum nostra natura sit mutabilis, non erit nobis semper idem delectabile, quia jam
            mutati erimus a pristina dispositione; et sic post pauca non erit nobis conveniens quod
            prius conveniens erat, et ideo quod prius erat delectabile, fit nobis minus delectabile,
            vel etiam triste; et haec etiam est ratio quare continuitas unius rei in nobis fastidium
            parit, alternatio vero delectat. In Deo vero qui semper eodem modo se habet, est semper
            eadem operatio delectabilis, nec aliqua alternatione delectatur; et similis ratio est de
            Angelis et hominibus beatis. Tertia ratio potest sumi ex verbis Avicennae in 6 de
            naturalibus. Cum enim ad delectationem requiratur convenientis perceptio, quanto aliquid
            minus sentitur, tanto minus est delectabile; res autem in sui novitate magis sentiuntur,
            quia postmodum eorum dispositio fit quasi qualitas quaedam inhaerens sentientibus; unde
            fabri qui sonitum malleorum consueverunt audire, non ita moventur a talibus sonis sicut
            alii; et ideo in principio operationis homo magis delectatur quam postmodum in processu
            ipsius continuatae; quamvis forte in processu operatio sit intensior.</p>
          <p xml:id="ta-l4d149q3-d1e350">Ad quartum dicendum, quod quamvis operatio secundum se sit delectabilis, tamen
            inquantum adjungitur ei motus, qui fatigationem inducit, est aliquo modo poenosa et
            contristans; unde et per accidens quies est delectabilis, inquantum tollit
            contristationis causam, scilicet motum.</p>
          <p xml:id="ta-l4d149q3-d1e353">Ad quintum dicendum, quod quantum ad causam materialem delectationis senes sunt minus
            apti ad delectationem quam juvenes; et ideo etiam ex majori causa formali non tantum
            afficiuntur ex delectatione sicut juvenes ex minori, loquendo de delectatione quae est
            passio, quae scilicet in appetitum sensibilem redundat, et magis sensibilis est nobis;
            sicut sulphur modico igne accenditur, quia est ad hoc aptum; ligna vero quae sunt ad hoc
            minus apta, majore igne non accenduntur. Tamen spiritualis delectatio, quae non est
            passio, non minor est in senibus quam in juvenibus, sed forte major.</p>
          <p xml:id="ta-l4d149q3-d1e357">Ad sextum dicendum, quod illi qui similem operationem exercent, quandoque non eodem
            modo delectantur; quod potest contingere et ex parte causae materialis, quia non habent
            spiritus similiter ad operationem dispositos; et ex parte causae formalis, quia eadem
            operatio uni est conveniens per habitum sibi inhaerentem, et alteri non est conveniens
            qui habitum non habet; immo forte est ei contraria, si contrarium habitum habeat; et
            propter hoc, dare, quod est liberali delectabile, est avaro triste.</p>

        </div>
        <div xml:id="ta-l4d149q3-Dd1e361" type="articulus">
          <head xml:id="ta-l4d149q3-Hd1e363">Articulus 3</head>

          <head xml:id="ta-l4d149q3-Hd1e366" type="question-title">Utrum delectationi tristitia sit contraria</head>

          <div xml:id="ta-l4d149q3-Dd1e369">
            <head xml:id="ta-l4d149q3-Hd1e371">Quaestiuncula 1</head>
            <p xml:id="ta-l4d149q3-d1e374">Ad tertium sic proceditur. Videtur quod delectationi tristitia non sit contraria.
              Passiones enim non distinguuntur secundum suas causas. Sed causa tristitiae est motus
              et labor, ut dicit philosophus in 7 Ethic.: unde juvenes, qui sunt in motu,
              delectationes appetunt quasi medicinas contra tristitiam: causa autem delectationis
              est operatio. Motus autem et operatio non sunt contraria, cum aliquando ad invicem
              conjungantur. Ergo nec delectatio tristitiae contrariatur.</p>
            <p xml:id="ta-l4d149q3-d1e377">Praeterea, unum contrariorum non est materia alterius. Sed delectatio potest esse
              materia tristitiae; quia, ut dicit philosophus in 9 Ethic., pravus post parum
              tristatur de hoc quod delectatus est; similiter etiam tristitia est materia
              delectationis; et poenitenti indicitur ut semper doleat, et de dolore gaudeat. Ergo
              delectatio et tristitia non sunt contraria.</p>
            <p xml:id="ta-l4d149q3-d1e380">Praeterea, delectatio et gaudium non sunt penitus idem, ut ex praedictis patet. Sed
              tristitia opponitur gaudio. Ergo non opponitur delectationi.</p>
            <p xml:id="ta-l4d149q3-d1e383">Sed contra, medicinae fiunt per contraria, ut dicitur in 2 Ethic. Sed delectationes
              sunt medicinae contra tristitias, ut dicitur in 7 Ethic. Ergo delectatio et tristitia
              sunt contraria.</p>
            <p xml:id="ta-l4d149q3-d1e387">Praeterea, bonum et malum sunt contraria. Sed delectatio opponitur tristitiae, ut
              bonum malo, ut dicitur in 7 Ethic. Ergo sunt contraria.</p>

          </div>
          <div xml:id="ta-l4d149q3-Dd1e391">
            <head xml:id="ta-l4d149q3-Hd1e393">Quaestiuncula 2</head>
            <p xml:id="ta-l4d149q3-d1e396">Ulterius. Videtur quod delectationi quae est in considerando, sit aliqua tristitia
              contraria. Fatigatio enim est tristitiae causa. Sed in considerando accidit fatigatio.
              Ergo in considerando accidit tristitia; ergo delectationi quae est in considerando,
              aliqua tristitia contraria est.</p>
            <p xml:id="ta-l4d149q3-d1e399">Praeterea, sicut contingit aliquid considerare ut conveniens, ita contingit
              considerare aliquid ut nocivum. Sed consideratio convenientis causat delectationem.
              Ergo consideratio nocivi causat tristitiam; et sic idem quod prius.</p>
            <p xml:id="ta-l4d149q3-d1e402">Praeterea, omnis actio quae est contraria habitui inhaerenti, est tristitiae causa;
              sicut ei qui habitum injustitiae habet, est contristabilis operatio justi. Sed
              contingit aliquem habentem habitum alicujus scientiae prodire in actum contra rationem
              habitus inhaerentis; sicut cum grammaticus non grammatice loquitur, et dialecticus non
              recte syllogizat. Ergo in considerando potest esse tristitia; et sic idem quod
              prius.</p>
            <p xml:id="ta-l4d149q3-d1e405">Sed contra est quod philosophus dicit in 1 Topic., quod delectationi quae est ab eo
              quod est considerare, non est aliqua tristitia contraria.</p>
            <p xml:id="ta-l4d149q3-d1e409">Praeterea, considerationes procedunt ex rationibus rerum in anima existentibus. Sed
              rationes rerum etiam contrariarum in anima existentes non sunt contrariae, ut dicitur
              in 7 Metaph. Ergo nec delectationi quae ex consideratione causatur, aliquid potest
              esse contrarium.</p>

          </div>
          <div xml:id="ta-l4d149q3-Dd1e413">
            <head xml:id="ta-l4d149q3-Hd1e415">Quaestiuncula 3</head>
            <p xml:id="ta-l4d149q3-d1e418">Ulterius. Videtur quod tristitia fortius afficiat quam delectatio. Quia, ut dicit
              Augustinus in Lib. 83 quaest., <quote xml:id="ta-l4d149q3-Qd1e420">nemo est qui non magis dolorem fugiat quam
                appetat voluptatem</quote>. Ergo magis homo afficitur tristitia quam
              delectatione.</p>
            <p xml:id="ta-l4d149q3-d1e424">Praeterea, sicut tristitia vehementia sua movet ad fugam, ita delectatio movet ad
              desiderium. Sed non omnes, delectationes appetunt; immo quidam, ut temperati, eas
              vitant; tristitias autem quilibet fugit, ut dicit philosophus in Ethic. Ergo
              delectatio minus afficit quam tristitia.</p>
            <p xml:id="ta-l4d149q3-d1e427">Praeterea, secundum philosophum in 10 Ethic., omnis tristitia hominem in operando
              impedit; non autem omnis delectatio adjuvat; sed solum propria. Ergo tristitia
              vehementius afficit quam delectatio.</p>
            <p xml:id="ta-l4d149q3-d1e430">Sed contra, bonum est efficacius in agendo quam malum: quia malum non agit nisi in
              virtute boni, ut dicit Dionysius. Sed bonum est causa delectationis, malum vero
              tristitiae. Ergo delectatio magis afficit quam tristitia.</p>
            <p xml:id="ta-l4d149q3-d1e434">Praeterea, ut dicitur in 7 Ethic., delectatio expellit tristitiam non solum sibi
              contrariam, sed et quamlibet aliam. Ergo delectatio est fortior tristitia.</p>
          </div>
          <div xml:id="ta-l4d149q3-Dd1e439">
            <head xml:id="ta-l4d149q3-Hd1e441">Quaestiuncula 1</head>
            <p xml:id="ta-l4d149q3-d1e444">Respondeo dicendum ad primam quaestionem, quod cujuslibet passionis ratio formalis ex
              objecto sumitur; unde et passiones et actus penes objecta distinguuntur. Objectum
              autem delectationis bonum est, tristitiae vero malum; unde oportet tristitiam
              delectationi formaliter contrariari.</p>
            <p xml:id="ta-l4d149q3-d1e447">Ad primum ergo dicendum, quod quamvis motus per se operationi non contrarietur, est
              tamen in motu aliquid invenire ex quo tristitiam causat, quod contrariatur operationi,
              secundum quod est delectationis causa. Operatio enim delectationis causa existit,
              secundum quod est conveniens operanti. In motu autem, in quo est processus de uno ad
              aliud, oportet aliquid esse non conveniens ei quod movetur, cum ea inter quae est
              motus, sint contraria; et ideo motus ratione contrarietatis quam habet ad mobile,
              lassitudinem et tristitiam inducit; et propter hoc praecipue motus innaturales et
              violenti lassitudinem causant. Sic ergo motus ratione contrarietatis causat
              tristitiam, operatio vero delectationem ratione convenientiae; unde oportet quod
              delectatio et tristitia opponantur secundum oppositionem convenientiae et
              contrarietatis.</p>
            <p xml:id="ta-l4d149q3-d1e450">Ad secundum dicendum, quod tristitia non est materia delectationis, nec delectatio
              tristitiae, per se loquendo; sed per accidens tantum, inquantum accidit delectationi
              esse malum, quod est propria tristitiae materia; et tristitiae esse bonum, quod est
              propria materia delectationis; et hoc quidem accidere potest in istis contrariis, ut
              unum per accidens sit alterius materia propter communitatem suorum objectorum, quae
              sunt bonum et malum; quorum unum potest alteri adjungi ratione diversorum. Quod enim
              est secundum unam rationem bonum, potest esse secundum alteram rationem malum. Accidit
              etiam quod hujusmodi contraria consistunt in actu animae, quae reflectitur super actum
              suum, inquantum scit se scire, et vult se velle; unde et tristitia potest esse materia
              gaudii, et etiam ipsum gaudium; quod in rebus naturalibus accidere non potest, ut
              aliquid sit materia sui ipsius, vel etiam contrarii.</p>
            <p xml:id="ta-l4d149q3-d1e453">Ad tertium dicendum, quod si fiat vis in verbis; sicut delectatio distinguitur a
              gaudio, ita dolor a tristitia, ut sic per oppositum tristitia respondeat gaudio, dolor
              vero delectationi: sed quia dolor proprie accipitur in sensu, et praecipue in sensu
              tactus: delectatio etiam proprie loquendo se extendit ad interiores vires; ideo
              delectationi non solum dicimus opponi dolorem, sed etiam tristitiam.</p>

          </div>
          <div xml:id="ta-l4d149q3-Dd1e457">
            <head xml:id="ta-l4d149q3-Hd1e459">Quaestiuncula 2</head>
            <p xml:id="ta-l4d149q3-d1e462">Ad secundam quaestionem dicendum, quod apprehensio potest dici delectationis causa
              dupliciter. Uno modo ex parte ipsius apprehensi; sicut cum apprehendimus aliquod bonum
              nobis conveniens, et inde delectamur; et per hunc modum apprehensio est omnis
              delectationis causa; unde nihil prohibet delectationi quae sic ex apprehensione
              causatur sive sensibili sive intelligibili, aliquid contrarium esse; alias nulli
              delectationi esset tristitia contraria. Alio modo ex parte ipsius apprehensionis; ut
              cum quis delectatur non quidem de apprehenso, sed de ipsa apprehensione qua
              apprehendit; et sic, per se loquendo, delectationi quae ex quacumque apprehensione
              causatur, non potest esse tristitia contraria. Oportet enim hujusmodi tristitiam etiam
              ex aliqua apprehensione causatam esse; contraria enim circa idem sunt. Apprehensio
              autem, per se loquendo, nullo modo potest tristitiam facere; quia illud solum
              tristitiam facere potest quod est contrarium; nulla autem apprehensio, inquantum
              hujusmodi, est contraria vel repugnans apprehendenti; immo est perfectio ipsius: quia
              species quibus fit apprehensio, sunt perfectiones apprehendentis; unde nulla
              apprehensio, nec sensibilis nec intelligibilis, per se loquendo, tristitiam causat,
              sed delectationem tantum; quandoque plus, quandoque minus, secundum quod apprehensio
              est perfectior, et delectanti convenientior. Unde philosophus dicit in 10 Ethicor.,
              quod perfectissima, ac per hoc delectabilissima, visio est visus optime dispositi ad
              pulcherrimum sub visu cadentium. Per accidens autem contingit ex apprehensione causari
              tristitiam dupliciter. Uno modo ex parte apprehendentis, qui scilicet apprehendit per
              organum aliquod corporale, cui potest accidere lassitudo et corruptio propter organi
              permutationem; et sic apprehensio sensitivae partis per accidens est contristativa;
              apprehensio vero intellectiva non nisi per accidens valde remotum, inquantum scilicet
              considerationi intellectus adjungitur operatio sensitivarum virium, ex quibus accidit
              in consideratione intellectus nostri lassitudo; quod non esset, si sine phantasmatibus
              intelligere possemus. Alio modo ex parte ipsius effectus apprehensionis, inquantum ex
              hoc quod apprehensioni vacavimus, aliquod damnum incurrimus, ut puta si ex hoc
              impedimur ab aliquo utiliori, vel pertrahimur in peccatum occasionaliter. Sed tunc,
              proprie loquendo, non causatur tristitia ex apprehensione, sed ex consideratione
              effectus apprehensionis. Et ideo, proprie loquendo, delectationi quae est ex hoc quod
              est considerare secundum intellectum, non est aliqua tristitia contraria.</p>
            <p xml:id="ta-l4d149q3-d1e465">Ad primum ergo et secundum patet responsio ex dictis.</p>
            <p xml:id="ta-l4d149q3-d1e468">Ad tertium dicendum, quod operatio contraria habitui scientiae quandoque procedit ab
              aliquo scienter; et tunc talis operatio est habitui conveniens; quia per habitum
              scientiae non solum cognoscimus id quod est rectum, sed etiam id quod est erroneum;
              unde etiam scire aliquid esse erroneum, est de perfectione scientiae. Si autem
              consideratio scientiae contraria procederet ab aliquo nescienter, utputa cum quis
              habet falsam considerationem quam aestimat veram, adhuc talis consideratio erit
              delectabilis, quia apprehenditur ut conveniens, quamvis non sit conveniens; sicut et
              justo esset operatio injusta delectabilis, si eam aestimaret esse justam.</p>

          </div>
          <div xml:id="ta-l4d149q3-Dd1e472">
            <head xml:id="ta-l4d149q3-Hd1e474">Quaestiuncula 3</head>
            <p xml:id="ta-l4d149q3-d1e477">Ad tertiam quaestionem dicendum, quod tam delectatio quam tristitia, consequuntur
              causam aliquam apprehensam; unde et possunt dupliciter considerari. Uno modo ex parte
              causae delectantis vel contristantis; alio modo ex parte apprehensionis quam
              delectatio et tristitia sequitur. Causa autem delectationis est bonum conveniens
              conjunctum; tristitia vero repugnans malum conjunctum. Potest autem inveniri aliquod
              bonum quod totaliter conveniens est, nec ex aliqua parte dissonantiam habet; non autem
              potest inveniri aliquod malum quod ita sit dissonum quod quantum ad nihil conveniens
              sit: quia non est aliquid pure malum, quod secundum aliquid non sit bonum; et ideo
              causa delectationis perfectius se habet ad delectandum quam causa tristitiae ad
              contristandum, generaliter loquendo; sed in speciali non potest una regula dari,
              propter diversos ordines causarum in malitia et bonitate; unde quaedam causa delectans
              excedit contristantem aliquam, et e converso. Sed ex parte apprehensionis, tristitia
              secundum genus, generaliter loquendo, delectationem excedit, eo quod res similes minus
              sentiuntur quam res contrariae; unde cum convenientia delectationem causet,
              repugnantia vero tristitiam; quantum ad apprehensionem tristitia delectationi
              praevalet; quamvis in speciali aliqua delectatio alicui tristitiae praeemineat quantum
              ad apprehensionem. Dicendum ergo est, quod si proprie loquamur, delectatio vehementius
              afficit quam tristitia; sed tristitia magis sentitur quam delectatio, sicut etiam et
              amor rei praesentis, ut Augustinus dicit 10 de Trin.</p>
            <p xml:id="ta-l4d149q3-d1e480">Ad primum ergo dicendum, quod magis fugitur tristitia quam appetatur delectatio, quia
              magis sentitur.</p>
            <p xml:id="ta-l4d149q3-d1e483">Ad secundum dicendum, quod omnis tristitia, per se loquendo, est mala, ut infra
              dicetur, art. sequenti, quaest. 2; quamvis per accidens possit esse bona; sed non
              omnis delectatio est bona, per se loquendo; ideo tam boni quam mali fugiunt tristitiam
              quamlibet, sed non omnes delectationes quaslibet appetunt.</p>
            <p xml:id="ta-l4d149q3-d1e486">Ad tertium dicendum, quod pluribus modis potest impediri aliqua operatio quam
              perfici: quia non perficitur nisi omnibus causis concurrentibus; impeditur autem
              operatio, si quodcumque eorum quae sunt ad operationem necessaria, impediatur; et ideo
              omnis tristitia operationem aliquam impedit, inquantum est contraria operanti; non
              autem omnis delectatio coadjuvat ad operandum; immo extranea impedit, inquantum
              avertit intentionem ad aliud quam attentio, quae necessaria est ad perfecte agendum;
              sed propria delectatio et operantem expedit, eum quodammodo corroborando, inquantum
              est conveniens, et attentionem ejus facit inhaerere ad operationem delectabilem.</p>
          </div>
        </div>
        <div xml:id="ta-l4d149q3-Dd1e492" type="articulus">
          <head xml:id="ta-l4d149q3-Hd1e494">Articulus 4</head>

          <head xml:id="ta-l4d149q3-Hd1e497" type="question-title">Utrum quaelibet delectatio sit bona</head>

          <div xml:id="ta-l4d149q3-Dd1e500">
            <head xml:id="ta-l4d149q3-Hd1e502">Quaestiuncula 1</head>
            <p xml:id="ta-l4d149q3-d1e505">Ad quartum sic proceditur. Videtur quod quaelibet delectatio sit bona. Omne enim quod
              conjunctum aliis facit ea eligibiliora, est per se bonum. Sed delectatio conjuncta
              quibuscumque bonis facit ea eligibiliora. Ergo delectatio est per se bonum; et sic
              quaelibet delectatio bona erit.</p>
            <p xml:id="ta-l4d149q3-d1e508">Praeterea, nihil appetitur nisi bonum. Sed unumquodque est appetibile ex hoc quod est
              delectabile. Ergo delectatio, per se loquendo, est bona; et sic idem quod prius.</p>
            <p xml:id="ta-l4d149q3-d1e511">Praeterea, omne esse, inquantum hujusmodi, est bonum. Ergo et illud quod est ultima
              entis perfectio, universaliter est bonum. Sed delectatio est ultima entis perfectio:
              perficit enim operationem, quae est actus secundus, ut per philosophum patet. Ergo
              omnis delectatio est bona.</p>
            <p xml:id="ta-l4d149q3-d1e514">Sed contra, illud quod fugit virtuosus, est malum. Sed delectationem fugit
              temperatus. Ergo delectatio est mala.</p>
            <p xml:id="ta-l4d149q3-d1e518">Praeterea, illud quod judicium rationis impedit, est malum. Sed delectatio corrumpit
              aestimationem prudentiae, ut dicitur in 6 Ethic. Ergo delectatio est mala.</p>
            <p xml:id="ta-l4d149q3-d1e521">Praeterea, illud cujus desiderium facit aliquid malum, est per se malum. Sed
              desiderium delectationis facit aliquos malos, sicut intemperatos, qui delectationem
              prosequuntur ut finem, et blandos, qui ad delectationem solummodo dulcia loquuntur.
              Ergo delectatio est mala.</p>

          </div>
          <div xml:id="ta-l4d149q3-Dd1e525">
            <head xml:id="ta-l4d149q3-Hd1e527">Quaestiuncula 2</head>
            <p xml:id="ta-l4d149q3-d1e530">Ulterius. Videtur quod non omnis tristitia sit mala. Nullum enim salutiferum est
              malum. Sed aliqua tristitia est salutifera: <quote xml:id="ta-l4d149q3-Qd1e532">quae enim secundum Deum est
                tristitia, poenitentiam in salutem stabilem operatur</quote>; 2 Corinth. 7, 10. Ergo
              aliqua tristitia est bona.</p>
            <p xml:id="ta-l4d149q3-d1e536">Praeterea, nullum laudabile est malum. Sed aliquae tristitiae sunt laudabiles, sicut
              misericordia, quae est tristitia de alieno malo, et poenitentia, quae est tristitia de
              peccatis praeteritis. Ergo non omnis tristitia est mala.</p>
            <p xml:id="ta-l4d149q3-d1e539">Praeterea, sicut delectatio se habet ad bonum, ita tristitia ad malum. Sed non omnis
              delectatio est bona. Ergo nec omnis tristitia est malum.</p>
            <p xml:id="ta-l4d149q3-d1e542">Sed contra, omne illud quod impedit operationem rectam, est malum. Sed omnis
              tristitia operationem impedit, ut patet in 9 Ethic. Ergo omnis tristitia est mala.</p>
            <p xml:id="ta-l4d149q3-d1e546">Praeterea, quod adjunctum alicui facit ipsum minus bonum, est per se malum. Sed
              tristitia cuicumque bono adjuncta facit ipsum minus eligibile; unde 2 Corinth. 9, 7,
              dicitur: <quote xml:id="ta-l4d149q3-Qd1e548">non ex tristitia, aut ex necessitate: hilarem enim datorem diligit
                Deus</quote>; et eadem ratio est, cujuscumque virtutis actui tristitia adjungatur.
              Ergo tristitia est secundum se malum.</p>

          </div>
          <div xml:id="ta-l4d149q3-Dd1e553">
            <head xml:id="ta-l4d149q3-Hd1e555">Quaestiuncula 3</head>
            <p xml:id="ta-l4d149q3-d1e558">Ulterius. Videtur quod aliqua delectatio sit optimum. Illud enim quod est ultimus
              finis, est optimum. Sed delectatio est ultimus finis: ut enim dicitur 7 Ethicor., est
              finis architecton. Architectonicarum autem fines sunt nobiliores et desiderabiliores,
              ut dicitur in 1 Ethicor. Ergo delectatio est optimum.</p>
            <p xml:id="ta-l4d149q3-d1e561">Praeterea, dicitur in 2 caeli et mundi: <quote xml:id="ta-l4d149q3-Qd1e563">omnis res est propter suam
                operationem</quote>. Sed operatio est propter delectationem, cum delectatio sit
              operationis perfectio, ut dicitur in 10 Ethic. Ergo delectatio est ultimus finis.</p>
            <p xml:id="ta-l4d149q3-d1e567">Praeterea, illud quod desideratur tantum propter se et nunquam propter aliud, est
              ultimus finis. Sed delectatio est hujusmodi: stultum enim est quaerere quare aliquis
              velit delectari. Ergo delectatio est ultimus finis.</p>
            <p xml:id="ta-l4d149q3-d1e570">Praeterea, illud quod omnes appetunt, et cum cujus contrario nihil est eligibile,
              videtur esse optimum, et ultimus finis. Sed omnes delectationem appetunt; et pueri, et
              bestiae, et homines sapientes, et insipientes: nec aliquod bonum esset eligibile, si
              esset triste: nec etiam esset possibile in aliquo bono continue perseverare, si esset
              triste. Ergo delectatio est optimum.</p>
            <p xml:id="ta-l4d149q3-d1e574">Sed contra, ultimus finis hominis et optimum ejus est beatitudo ipsius. Sed beatitudo
              non est delectatio, sed magis operatio, ut ex supra dictis patet. Ergo delectatio non
              est optimum.</p>
            <p xml:id="ta-l4d149q3-d1e577">Praeterea, secundum Platonem, delectatio est generabilis natura. Sed nulla generatio
              est optimum: quia generatio est motus ad perfectionem. Ergo nulla delectatio potest
              esse optimum.</p>
            <p xml:id="ta-l4d149q3-d1e580">Praeterea, omne quod eligitur, eligitur in ordine ad optimum. Sed, sicut dicit
              philosophus in 10 Ethic., circa multa studium faceremus, etiam si nullam delectationem
              inferrent; puta videre, recordari, scire, et virtutes habere. Ergo delectatio non est
              optimum.</p>
            <p xml:id="ta-l4d149q3-d1e583">Praeterea, omne illud quod a natura ordinatur ad aliquid non est ultimus finis. Sed
              natura ordinat delectationem ad operationem; unde operationibus nutritivae et
              generativae ordinatis ad conservationem individui et speciei, natura delectationem
              apposuit, ut ad haec opera animalia magis inclinarentur. Ergo delectatio non est
              optimum, vel ultimus finis.</p>
          </div>
          <div xml:id="ta-l4d149q3-Dd1e588">
            <head xml:id="ta-l4d149q3-Hd1e590">Quaestiuncula 1</head>
            <p xml:id="ta-l4d149q3-d1e593">Respondeo dicendum ad primam quaestionem, quod delectatio dupliciter potest
              considerari. Uno modo inquantum est delectatio; alio modo inquantum est haec
              delectatio. Delectatio ergo inquantum est delectatio, aliquod bonum nominat; sed
              inquantum est talis delectatio, potest rationem mali habere ex parte ejus ex quo
              specificatur; sicut etiam omnis actio quantum ad hoc quod habet de natura actionis est
              bona; sed quantum ad hoc quod adjungitur de defectu, aliqua actio est mala. Similiter
              etiam inquantum alicui delectationi adjungitur de defectu, secundum hoc adjungitur ei
              de malo. Hoc autem modo adjungitur defectus delectationi quo et operationi, cum
              delectatio ex operatione causetur; et sic ex deficienti operatione deficiens
              delectatio; et ideo, ut dicitur in 10 Ethicor., sicut operationes differunt ab invicem
              bonitate et malitia, ita et delectationes; ut secundum hoc delectatio dicatur bona
              quod ex bona operatione procedat, mala vero quae est de mala operatione.</p>
            <p xml:id="ta-l4d149q3-d1e596">Ad primum ergo dicendum, quod delectatio quae facit bona eligibiliora, est delectatio
              ejus propria, utpote cum justus delectatur de justa operatione; sed si delectationes
              intemperati adjungerentur operationibus justis, non facerent eas delectabiliores; unde
              non sequitur omnes delectationes esse bonas.</p>
            <p xml:id="ta-l4d149q3-d1e599">Ad secundum dicendum, quod non solum appetitur bonum, sed etiam apparens bonum. Quia
              autem omnis delectatio ex hoc quod est delectatio, bona est; quantumcumque ex aliquo
              adjuncto efficiatur mala, habet unde apparere possit bona, et per consequens unde
              possit appeti; et sic appetibilis est non habenti rectum judicium: sed habenti rectum
              judicium delectationes quaedam appetibiles non sunt; sicut prudens et temperatus non
              appetit delectationes intemperati.</p>
            <p xml:id="ta-l4d149q3-d1e602">Ad tertium dicendum, quod illa ratio non probat delectationem esse bonum, nisi
              inquantum est delectatio.</p>
            <p xml:id="ta-l4d149q3-d1e606">Sed quia ex rationibus quae sunt in contrarium, quidam ostendere volebant omnem
              delectationem esse malam, ideo ad eas est etiam respondendum. Ad primum ergo dicendum
              est, quod virtuosus non fugit quamlibet delectationem, immo propriam delectationem
              amplectitur; quod est delectari in operibus virtutum; fugit autem delectationes
              inordinatas; et has concedimus malas esse.</p>
            <p xml:id="ta-l4d149q3-d1e609">Ad secundum dicendum, quod non quaelibet delectatio impedit judicium rationis, sed
              delectatio immoderata et extranea; sicut delectatio corporalis judicium rationis
              perturbat, si sit vehemens; sed spiritualis delectatio judicium rationis confortat,
              quia unusquisque attentius operatur in his quibus delectatur, ut dicitur in 10 Ethic.;
              et sic etiam non sequitur omnem delectationem esse malam.</p>
            <p xml:id="ta-l4d149q3-d1e612">Ad tertium dicendum, quod illae delectationes quae faciunt hominem malum, non sunt
              dicendae simpliciter et vere delectationes: quia non sunt convenientes homini
              inquantum est homo, sed inquantum bonum hominis est in eo quodammodo corruptum: sicut
              etiam non est dicendum dulce simpliciter quod videtur habenti corruptum gustum; et
              dato etiam quod sint delectationes verae, differunt tamen specie ab illis
              delectationibus quae bonae sunt.</p>

          </div>
          <div xml:id="ta-l4d149q3-Dd1e616">
            <head xml:id="ta-l4d149q3-Hd1e618">Quaestiuncula 2</head>
            <p xml:id="ta-l4d149q3-d1e621">Ad secundam quaestionem dicendum, quod aliquid dicitur bonum dupliciter: uno modo ut
              per se eligibile; alio modo ut ordinatum ad illud; sicut potiones austerae non sunt
              per se bonae vel appetibiles, sed solum inquantum sunt utiles ad sanitatem. Tristitia
              ergo nulla, per se loquendo, est bona ut per se appetibilis; unde etiam Augustinus in
              Lib. de Confess., tolerari eas jubet, non amari, scilicet tribulationes et tristitias:
              cujus ratio est, quia omnis tristitia procedit ex aliquo inconvenienti; habere autem
              aliquod inconveniens non potest esse per se appetibile: sed tamen aliquae tristitiae
              sunt bonae vel appetibiles, inquantum sunt utiles ad aliquid; vel ad expellendum
              pravas delectationes, vel ad aliquid hujusmodi.</p>
            <p xml:id="ta-l4d149q3-d1e624">Et per hoc patet responsio ad primum: quia illa tristitia secundum Deum esse dicitur,
              et salutifera, quae ordinatur ad salutem; unde non sequitur quod sit bona, nisi ut
              medicina quaedam.</p>
            <p xml:id="ta-l4d149q3-d1e627">Ad secundum dicendum, quod tristitia non potest esse laudabilis nisi ex suppositione
              alicujus mali existentis: supposita enim miseria, laudabilis est misericordia; et
              similiter peccato praeexistente, eligibilis est poenitentia. Tamen ubi est bonorum
              perfectio, nec est locus misericordiae nec poenitentiae. Unde non sequitur quod
              tristitia sit bona simpliciter, sed secundum quid tantum.</p>
            <p xml:id="ta-l4d149q3-d1e630">Ad tertium dicendum, quod quamvis omnis tristitia secundum se sit fugienda, non tamen
              sequitur quod omnis delectatio sit secundum se appetenda et bona. Ad hoc enim quod
              aliquid sit bonum, oportet multa concurrere, quorum quodlibet deficiens rationem mali
              inducit; et ita, omne illud quod habet aliquid de malo, est fugiendum; nec tamen omne
              illud quod habet aliquid de bono, est simpliciter appetendum; et sic omnis tristitia,
              inquantum aliquid habet de defectu, est fugienda; non autem omnis delectatio est
              appetenda, quamvis habeat aliquid de bono.</p>

          </div>
          <div xml:id="ta-l4d149q3-Dd1e634">
            <head xml:id="ta-l4d149q3-Hd1e636">Quaestiuncula 3</head>
            <p xml:id="ta-l4d149q3-d1e639">Ad tertiam quaestionem dicendum, quod de delectatione fuit triplex opinio. Una fuit
              Epicureorum, qui ponebant delectationem, inquantum hujusmodi, esse optimum, volentes
              per hoc etiam omnem delectationem esse bonam. Alia fuit opinio Stoicorum et
              Platonicorum, qui ponebant, omnem delectationem esse malam. Tertia fuit opinio
              Aristotelis et Peripateticorum, qui posuerunt quasdam delectationes esse bonas, et
              quasdam malas; et quod nihil prohibet aliquam delectationem esse optimum in genere
              humanorum bonorum: delectatio enim operationem consequitur; unde cum aliqua operatio
              sit optimum in genere humanorum bonorum, quod est felicitas; et delectatio ipsam
              consequens optimum erit. Nec illa duo sunt consideranda quasi duo bona, sed quasi unum
              bonum. Sicut enim ex perfectione et perfectibili fit una res perfecta; ita ex
              delectatione et operatione fit una operatio perfecta, quae est felicitas; cum
              delectatio sit operationis perfectio, ut dicitur in 10 Ethic. Quid autem horum sit
              propter alterum eligendum, utrum scilicet delectatio propter operationem, vel e
              converso, philosophus ibi insolutum relinquit. Sed tamen secundum rei veritatem
              videtur dicendum, quod delectatio ad operationem ordinetur sicut ad finem; sicut omnes
              perfectiones secundae non propter aliud sunt nisi propter sua perfectibilia
              perficienda. Delectatio autem est quaedam perfectio operationi superveniens, ut decor
              juventuti; unde delectatio ad operationem ordinatur. Sic ergo, proprie loquendo,
              delectatio aliqua non est optimum, sed est aliquid optimi, scilicet felicitatis.
              Felicitas enim delectationem includit, ut patet per philosophum in 10 Ethic. Sic ergo
              ad utrasque rationes respondendum est.</p>
            <p xml:id="ta-l4d149q3-d1e642">Ad primum ergo dicendum, quod delectatio dicitur esse finis architecton, non quia sit
              architectonicae, scilicet civilis, finis ultimus; nisi forte inquantum est aliquid
              ultimi finis, ut dictum est. Dicitur autem esse finis architecton, ut regula quaedam,
              ad quam architecton, scilicet civilis, omnia judicat; unde ibi subjungitur: <quote xml:id="ta-l4d149q3-Qd1e644">ad
                quam respicientes hoc quidem bonum, hoc quidem malum dicimus</quote>. Ex hoc enim
              aliquis bonus cognoscitur quod delectatur in bonis; malus autem ex hoc quod delectatur
              in malis.</p>
            <p xml:id="ta-l4d149q3-d1e648">Ad secundum dicendum, quod delectatio non est perfectio operationis a qua operatio
              speciem habeat; sed magis quae superadditur ei per modum perfectionis secundae, sicut
              sanitas ad hominem se habet, et non sicut anima. Hoc autem interest inter perfectiones
              primas et secundas; quod ad primam perfectionem ordinatur perfectibile sicut ad finem,
              ut materia ad formam: sed e converso secunda perfectio ordinatur ad perfectibile, ut
              scilicet perfectibile per eam esse perfectum habeat; et sic delectatio ad operationem
              ordinatur.</p>
            <p xml:id="ta-l4d149q3-d1e651">Ad tertium dicendum, quod de illis ordinatis ad finem consuevimus quaerere propter
              quem fiant quae fini non sunt conjuncta; de his vero quae fini conjunguntur, talis
              quaestio non fit, quia statim apparet ea esse appetibilia. Et quia delectatio non est
              conjuncta operationi perfectae, quae est finis; ideo non consuevit quaeri propter quid
              aliquis velit delectari. Et praeterea delectatio dicit quietationem appetitus in
              aliquo; unde quaerere quare aliquis velit delectari, est idem quod quaerere quare
              velit appetitum suum quietari; quod idem est ac si quaereretur quare aliquis velit
              finem voluntatis consequi. Licet autem operatio aliqua sit finis; tamen operatio de
              suo nomine non importat rationem finis vel quietationem in fine; et inde est quod
              magis quaerimus propter quid vis operari, quam propter quid vis delectari.</p>
            <p xml:id="ta-l4d149q3-d1e655">Ad quartum dicendum, quod cujuslibet rei finis est sua perfectissima operatio; ideo
              omnes delectationem appetunt, qua operatio perficitur, sicut et propriam operationem
              perfectam: et sicut accidit error in appetitu operationis, quia quidam insistunt
              operationibus extraneis, dimissis propriis operationibus, ut omnes mali sequentes
              operationes bestiales praetermissis humanis; ita etiam quidam loco propriarum
              delectationum extraneas sequuntur.</p>
            <p xml:id="ta-l4d149q3-d1e658">Ad primum vero eorum quae objiciuntur in oppositum, dicendum, quod non quaelibet
              operatio est felicitas, sed operatio perfecta, quam oportet delectabilem esse; et sic
              delectatio est aliquid optimi.</p>
            <p xml:id="ta-l4d149q3-d1e661">Ad secundum dicendum, quod definitio illa Platonis non est conveniens, ut patet per
              philosophum in 7 et 10 Ethic. Non enim delectatio in generatione consistit, sed magis
              in esse generatum: tunc enim res potest habere propriam operationem, quae est
              delectationis causa, quando jam perfecta est; non autem quando est imperfecta, et in
              fieri.</p>
            <p xml:id="ta-l4d149q3-d1e664">Aliae duae rationes concludunt quod operatio sit melior delectatione; et hoc quidem
              verum est. Sed utroque est melius operatio perfecta, cujus aliquid est delectatio.</p>
          </div>
        </div>
        <div xml:id="ta-l4d149q3-Dd1e669" type="articulus">
          <head xml:id="ta-l4d149q3-Hd1e671">Articulus 5</head>

          <head xml:id="ta-l4d149q3-Hd1e674" type="question-title">Utrum delectationes corporales sint potiores
            spiritualibus</head>

          <div xml:id="ta-l4d149q3-Dd1e677">
            <head xml:id="ta-l4d149q3-Hd1e679">Quaestiuncula 1</head>
            <p xml:id="ta-l4d149q3-d1e682">Ad quintum sic proceditur. Videtur quod delectationes corporales sint potiores
              spiritualibus. Delectabile enim, inquantum est delectabile, est appetibile. Ergo in
              quod magis inclinatur appetitus, est magis delectabile. Sed pluries et frequentius
              inclinatur in delectationes corporales quam spirituales. Ergo delectationes corporales
              sunt potiores spiritualibus.</p>
            <p xml:id="ta-l4d149q3-d1e685">Praeterea, majoris efficaciae est res ipsa quam similitudo rei. Sed delectationes
              corporales, utpote tactus et gustus, proveniunt ex ipsis rebus conjunctis;
              delectationes autem spirituales, utpote quae sunt in contemplando, proveniunt ex
              similitudinibus rerum, quibus intelligimus. Ergo delectationes corporales sunt
              potiores spiritualibus.</p>
            <p xml:id="ta-l4d149q3-d1e688">Praeterea, ut Avicenna dicit in 5 de naturalibus, operatio causarum utilium
              praesentium est efficacior quam operatio causarum utilium futurarum; et similiter
              operatio causarum utilium ad delectandum est efficacior quam operatio causarum utilium
              honestati; et similiter operatio ejus quod est secundum opinionem, est efficacior quam
              operatio ejus quod est secundum rationem. Sed operationes corporales proveniunt ex
              bonis praesentibus utilibus ad delectandum secundum opinionem boni: delectationes vero
              spirituales proveniunt praecipue ex bonis futuris honestis, et secundum rationem
              existentibus. Ergo delectatio corporalis est potior spirituali.</p>
            <p xml:id="ta-l4d149q3-d1e691">Praeterea, delectationes corporales sua efficacia quandoque rationem evertunt, et
              corpus transmutant; et ideo indigent refrenari, ut philosophus dicit in 7 Ethic.:
                <quote xml:id="ta-l4d149q3-Qd1e693">concupiscentiae venereorum manifeste corpus transmutant, et quibusdam
                insanias faciunt</quote>. Delectationes autem spirituales hoc facere non videntur;
              unde et eas refrenare non oportet. Ergo corporales sunt potiores spiritualibus.</p>
            <p xml:id="ta-l4d149q3-d1e698">Sed contra est quod philosophus dicit in 10 Ethic., quod <quote xml:id="ta-l4d149q3-Qd1e700">delectabilissima
                operatio est illa quae est secundum sapientiam. Videtur enim philosophia admirabiles
                delectationes habere puritate et firmitate</quote>. Et ad hoc est etiam quod dicitur
              Eccli. 24, 10, ex ore sapientiae: <quote xml:id="ta-l4d149q3-Qd1e703">spiritus meus super mel dulcis; et hereditas
                mea super mel et favum</quote>.</p>
            <p xml:id="ta-l4d149q3-d1e707">Praeterea, bonum est causa delectationis. Sed spirituale bonum praeeminet corporali.
              Ergo et spiritualis delectatio corporali.</p>
            <p xml:id="ta-l4d149q3-d1e710">Praeterea, albius est quod est nigro impermixtius. Sed delectatio corporalis habet
              admixtam tristitiam, quae ei contrariatur; delectationi autem spirituali non est
              aliqua tristitia contraria quae possit ei admisceri. Ergo delectatio spiritualis est
              potior corporali.</p>

          </div>
          <div xml:id="ta-l4d149q3-Dd1e714">
            <head xml:id="ta-l4d149q3-Hd1e716">Quaestiuncula 2</head>
            <p xml:id="ta-l4d149q3-d1e719">Ulterius. Videtur quod inter delectationes corporales non est potissima illa quae est
              secundum tactum. Spiritualis enim delectatio est potior quam corporalis. Ergo et
              quanto aliqua delectatio corporalis est spirituali vicinior, tanto est potior. Sed
              delectatio visus et auditus est propinquior spirituali delectationi quam delectatio
              tactus. Ergo est potior.</p>
            <p xml:id="ta-l4d149q3-d1e722">Praeterea, delectationis causa est perceptio convenientis. Sed visus inter alios
              sensus est magis perceptivus et cognoscitivus, ut patet per philosophum in 1 Metaphys.
              Ergo et delectatio visus est potissima inter corporales.</p>
            <p xml:id="ta-l4d149q3-d1e725">Praeterea, praecipuae delectationes tactus sunt in actibus nutritivae et generativae.
              Actus autem illi sunt communes etiam plantis, in quibus nulla delectatio invenitur.
              Ergo tactus habet minimum de delectatione.</p>
            <p xml:id="ta-l4d149q3-d1e728">Sed contra est, quod temperantia est circa maximas delectationes et tristitias
              corporales. Est autem circa delectationes tactus, ut dicitur in 3 Ethic. Ergo
              delectationes tactus sunt potiores aliis corporalibus.</p>
            <p xml:id="ta-l4d149q3-d1e732">Praeterea, delectationi corporali opponitur dolor. Sed dolor praecipue ad sensum
              tactus pertinet, cum ex divisione continui proveniat. Ergo et inter delectationes
              corporales delectatio tactus est potior.</p>

          </div>
          <div xml:id="ta-l4d149q3-Dd1e736">
            <head xml:id="ta-l4d149q3-Hd1e738">Quaestiuncula 3</head>
            <p xml:id="ta-l4d149q3-d1e741">Ulterius. Videtur quod inter delectationes spirituales delectatio quae est in
              operibus activae, sit potior ea quae est in operibus contemplativae. Delectatio enim
              ad affectum pertinet. Sed activa vita ex rectitudine voluntatis dependet;
              contemplativa vero magis consistit in perfectione intellectus. Ergo delectatio in
              operibus activae est potior delectatione quae est in operibus contemplativae.</p>
            <p xml:id="ta-l4d149q3-d1e744">Praeterea, delectationis causa est operatio connaturalis habitus. Sed habitus
              virtutum moralium, quae perficiunt in activa, magis movet per modum naturae quam
              habitus intellectualium virtutum: sciens enim sine difficultate potest aliquod falsum
              considerare; sed justus non potest sine difficultate operari injusta, ut dicitur Lib.
              9 Ethic. Ergo delectatio virtutum moralium, quae ad activam pertinent, est potior
              delectatione intellectualium, quae pertinent ad contemplativam.</p>
            <p xml:id="ta-l4d149q3-d1e747">Praeterea, convenientia est ratio delectationis. Sed delectatio magis convenit cum
              virtute morali quam cum intellectuali; et virtutem et malitiam moralem circa
              delectationem et tristitiam ponimus, ut dicitur in 2 et 7 Ethic. Ergo delectatio
              activae potior est delectatione contemplativae.</p>
            <p xml:id="ta-l4d149q3-d1e750">Sed contra, operationibus contemplativae non admiscetur amaritudo aut taedium; unde
              Sap. 8, 16: <quote xml:id="ta-l4d149q3-Qd1e752">non habet amaritudinem conversatio illius</quote>, scilicet
              sapientiae: <quote xml:id="ta-l4d149q3-Qd1e755">nec taedium convictus illius</quote>. Sed operationes activae vitae
              sunt multis amaritudinibus respersae. Ergo delectationes contemplativae vitae sunt
              potiores.</p>
            <p xml:id="ta-l4d149q3-d1e760">Praeterea, quanto aliqua operatio est delectabilior, tanto magis potest continuari.
              Sed operatio contemplationis maxime potest continuari, ut dicitur in 10 Ethic. Ergo
              operatio contemplationis est maxime delectabilis.</p>

          </div>
          <div xml:id="ta-l4d149q3-Dd1e765">
            <head xml:id="ta-l4d149q3-Hd1e767">Quaestiuncula 4</head>
            <p xml:id="ta-l4d149q3-d1e770">Ulterius. Videtur quod in beatis omnibus est aequalis delectatio. Quia, ut dicitur in
              Glossa, 1 Corinth. 15, super illud: <quote xml:id="ta-l4d149q3-Qd1e772">stella differt a stella in
                claritate</quote>, in dispari claritate erit par gaudium.</p>
            <p xml:id="ta-l4d149q3-d1e776">Praeterea, in beatis erit perfecta caritas; unde unusquisque perfecte implebit illud
              praeceptum: <quote xml:id="ta-l4d149q3-Qd1e778">diliges proximum tuum sicut teipsum</quote>. Ergo tantum gaudebit
              unusquisque de bono alterius, sicut de bono suo; et sic videtur quod omnes aequale
              gaudium habebunt.</p>
            <p xml:id="ta-l4d149q3-d1e782">Praeterea, gaudium non diminuitur nisi ex aliquo impedimento. Sed in nullo beatorum
              erit aliquod impedimentum gaudii. Cum igitur omnibus sit una gaudendi ratio, scilicet
              Dei visio, videtur quod omnes aequaliter gaudebunt.</p>
            <p xml:id="ta-l4d149q3-d1e785">Sed contra, homines assumuntur pro diversitate meritorum ad diversos ordines
              Angelorum, sicut dicit Gregorius. Sed non in omnibus Angelis est aequale gaudium; unde
              dicit Dionysius, quod suprema hierarchia est sola digna effecta domestica unitate
              divinae refectionis, per quam refectionem delectatio intelligitur. Ergo nec omnes
              beati aequaliter gaudebunt.</p>
            <p xml:id="ta-l4d149q3-d1e789">Praeterea, visio Dei in beatis erit causa delectationis. Sed quidam sancti clarius
              Deum videbunt, ut supra dictum est. Ergo non omnes aequaliter delectabuntur.</p>
          </div>
          <div xml:id="ta-l4d149q3-Dd1e793">
            <head xml:id="ta-l4d149q3-Hd1e795">Quaestiuncula 1</head>
            <p xml:id="ta-l4d149q3-d1e798">Respondeo dicendum ad primam quaestionem, quod sicut aliquid dicitur dupliciter magis
              notum; vel simpliciter, vel quo ad nos; ita potest una delectatio potior altera
              judicari vel simpliciter, vel quo ad nos. Loquendo igitur simpliciter, delectatio
              spiritualis incomparabiliter praeeminet corporali, propter sex rationes. Primo, quia
              spiritualis perfectio, quae spiritualem delectationem causat, incomparabiliter
              perfectionem corporalem excedit, quae causat delectationem corporalem. Secundo, quia
              cum haec sit melior, est delectanti convenientior; unusquisque enim maxime est illud
              quod est in eo perfectissimum, ut patet per philosophum in 10 Ethic. In nobis autem
              perfectissimum est spiritualis natura, secundum quam res spirituales sunt nobis
              convenientes, sicut in unoquoque forma est potior materia; et id quod convenit nobis
              secundum spiritualem naturam, est nobis convenientius; et propter hoc, quantum est de
              se, natum est magis delectare. Tertio, quia perfectio spiritualis est naturaliter
              magis dilecta quam corporalis; et hoc experimento patet; homines enim multa sustinent
              incommoda corporalia, ut vitent infamiam, vel habeant victoriam seu eminentiam, quae
              sunt perfectiones intelligibiles, et non corporales. Quanto autem aliquid magis
              diligitur, tanto habitum magis delectat; unde dicit philosophus in 11 de animalibus,
              quod amator quando diligit aliquid, afficitur ad id quod comprehendit de eo; quamvis
              aliquando quod comprehendit, sit modicum quantum ad multa quae comprehendit de aliis
              rebus; et sic parva cognitio quam habemus de substantiis spiritualibus caelestibus,
              est nobis delectabilissima. Quarto, quia cum conjunctio sit delectationis causa;
              quanto aliquid vehementius conjungitur, magis delectat. Res autem spirituales
              intellectivae intimius nobis conjunguntur quam res corporales apprehensae per sensum;
              sensus enim per apprehensionem conjungitur rebus corporalibus quasi superficialiter
              tantum; sed intellectus pertingit usque ad intimam rei quidditatem; unde delectatio
              intelligibilis est potior quam sensibilis. Quinto, quia cum operatio sit causa
              delectationis per hoc quod procedit ab operante perfecto, sicut cum perficitur per
              habitum; quanto in operante invenitur major perfectio respectu operationis, tanto ejus
              operatio est delectabilior. Motus autem est actus imperfecti; unde operationes
              admixtae motui intantum deficiunt a perfectione delectationis, inquantum motui
              adjunguntur; ex motu enim lassitudinem inducunt; et ideo cum operationibus
              corporalibus adjungatur motus, operationes autem spirituales sunt a motu remotae,
              spirituales delectationes erunt corporalibus puriores, et per consequens
              vehementiores. Sexto, quia spirituales delectationes sunt diuturniores et firmiores
              corporalibus, utpote ex causis incorruptibilibus et immobilibus provenientes. Loquendo
              autem de delectatione quo ad nos, delectatio corporalis est nobis perceptibilior
              propter quatuor rationes. Primo, quia res corporales sensibiles magis percipimus quam
              res spirituales, eo quod oportet ex sensibilibus pervenire in intelligibilia; ante
              delectationem autem requiritur perceptio convenientis; et inde est quod plures
              inclinantur ad delectationes corporales quam ad spirituales, quia plures cognoscunt
              sensibilia quam intelligibilia. Secundo propter dispositionem affectus nostri, qui est
              assuetus delectationibus corporalibus; unde sicut gustus infectus non percipit
              dulcedinem puram, ita etiam affectus nostri delectationibus corporalibus inquinati
              delectationes purissimas, scilicet spirituales, percipere non possunt; et ideo homines
              virtuosi, qui habent affectum depuratum a corporalibus delectationibus, magis
              spiritualibus delectationibus fruuntur. Unde et philosophus dicit in 10 Ethic., quod
              illa est potissima delectatio quae videtur potior virtuoso. Tertio, quia delectationes
              corporales propinquiores sunt virtutibus corporalibus motivis; unde ex delectationibus
              et doloribus corporalibus statim sequitur corporis transmutatio; non autem ex
              delectationibus et tristitiis spiritualibus, nisi sint adeo fortes quod ex eis fiat
              redundantia in appetitum sensibilem. Transmutationes autem corporis maxime
              percipiuntur; unde et delectatio corporalis magis percipitur quam spiritualis. Quarto,
              quia, ut dicit Augustinus, 8 Confess., gaudium vel delectatio major sequitur, ubi
              major molestia praecessit. In rebus autem corporalibus continue molestamur propter
              continuos motus, qui omnes cum labore quodam sunt; sed in rebus spiritualibus non
              inveniuntur hujusmodi molestiae; unde delectationes corporales majores apparent,
              utpote magis e vicino remedium praebentes contra molestias corporales; unde, secundum
              philosophum in 7 Ethic., corporales delectationes appetuntur ut medicinae quaedam
              contra corporales molestias; et propter hoc, juvenes, in quibus natura laborat
              continue ex augmento corporis et aliis motibus, magis afficiuntur ad delectationes
              corporales; et similiter melancholici, quorum corpus semper mordetur ex malitia
              complexionis, sunt in vehementi appetitu delectationis, utpote semper indigentes
              medicina, ut ibidem dicit philosophus.</p>
            <p xml:id="ta-l4d149q3-d1e801">Ad primum ergo dicendum, quod ratio illa procedit de comparatione delectationum quo
              ad nos.</p>
            <p xml:id="ta-l4d149q3-d1e804">Ad secundum dicendum, quod per similitudines spirituales nobis conjunctas magis
              pertingimus ad intima quam per ipsam conjunctionem realem quae nobis secundum sensum
              exhibetur; cum tactus et gustus non cognoscant nisi accidentia, intellectus vero ipsam
              rei quidditatem.</p>
            <p xml:id="ta-l4d149q3-d1e807">Ad tertium dicendum, quod Avicenna ibi loquitur de comparatione delectationum quo ad
              nos: unde contrarium dicit in sua Metaph. loquens de comparatione delectationum
              secundum se; ubi dicit, quod delectationes corporales non sunt etiam nominandae
              delectationes respectu spiritualium. Vel potest dici, quod Avicenna ibi loquitur de
              delectationibus quae in passione consistunt, quae fiunt per motum spiritus corporei
              animalis: vult enim quod hujusmodi delectationes sensibiles minus proveniant ex rebus
              spiritualibus quam ex corporalibus.</p>
            <p xml:id="ta-l4d149q3-d1e811">Ad quartum dicendum, quod delectationes corporales propter hoc quod faciunt
              transmutationem corporalem magis quam spirituales, natae sunt rationem impedire, sicut
              et aliae transmutationes corporales: sed delectationes spirituales quamvis mentem ad
              se rapiant, tamen usum rationis in nullo impediunt, unde sobriae nominantur. Ideo
              autem potest in delectationibus corporalibus, secundum philosophum in 7 Ethic.,
              superabundantia inveniri, quia non sunt homini secundum seipsas eligibiles, sed solum
              per accidens; inquantum scilicet sunt ut medicinae corporales tristitias prohibentes:
              et ideo appetendae sunt servata quadam mensura, quam eis ratio praefigit; et si eam
              excesserint, noxiae reputantur. Sed delectationes spirituales appetuntur secundum
              seipsas, quasi homini connaturales, et non ut medicinae, cum non habeant tristitias
              contrarias: et ideo delectationibus spiritualibus nullam mensuram praefigit ratio; sed
              quanto sunt majores, tanto sunt eligibiliores.</p>

          </div>
          <div xml:id="ta-l4d149q3-Dd1e815">
            <head xml:id="ta-l4d149q3-Hd1e817">Quaestiuncula 2</head>
            <p xml:id="ta-l4d149q3-d1e820">Ad secundam quaestionem dicendum, quod delectationes sensus tactus comparantur
              delectationibus aliorum sensuum, dupliciter. Uno modo quantum ad vehementiam; et sic
              delectationes tactus sunt aliis vehementiores, propter quatuor rationes. Primo, quia
              tangibile conjungitur nobis realiter; sed visibile et audibile et odorabile
              conjungitur nobis per aliquid sui; et tamen nullus sensus ad interiora rei ingredi
              potest. Res autem corporalis efficacior est ad delectandum corporaliter quam species
              rei, vel aliquid a re causatum. Secundo, quia tangibilia sunt nobis magis
              connaturalia, eo quod ex calido et frigido et humido et sicco constituitur animal: et
              ideo majorem delectationem inferunt nobis tangibilia quam alia sensibilia, sicut et
              majorem laesionem: quia eorum excellentiae non solum corrumpunt unum sensum, sed totum
              animal. Tertio, quia cum sensus tactus sit quasi fundamentum sensuum, ratione cujus,
              immobilitato ejus organo, omnes sensus immobilitantur, ut dicitur in Lib. de somno et
              vigilia; id quod in tactu accidit tam de delectatione quam de laesione, redundat in
              hos sensus; et propter hoc delectatio tactus inter corporales est vehementior. Quarto,
              quia delectationes tactus sunt circa necessaria ad conservationem individui et
              speciei, sicut in cibis et potibus et venereis: et propter hoc apposita est in eis
              maxima delectatio, ne ab animalibus negligantur; et inde est quod circa has
              delectationes maxime est temperantia, ut dicitur in 3 Ethic. Secundo comparantur
              delectationes tactus aliis delectationibus quantum ad nobilitatem; et sic sunt magis
              materiales et magis bestiales, et per consequens minus nobiles. Alii enim sensus
              spiritualius recipiunt sua objecta quam tactus: unde et alia animalia non delectantur
              aliis sensibus nisi in ordine ad tactum, ut dicitur in 3 Ethic.: sed homo delectatur
              etiam eis inquantum ordinantur ad cognitionem solam.</p>
            <p xml:id="ta-l4d149q3-d1e823">Ad primum ergo dicendum, quod ex hoc quod delectationes aliorum sensuum sunt
              propinquiores aliis delectationibus spiritualibus quam delectationes tactus, potest
              haberi quod sunt nobiliores; non autem quod sint vehementiores; cum modum
              delectationum corporalium non transcendant.</p>
            <p xml:id="ta-l4d149q3-d1e826">Ad secundum dicendum, quod quamvis visus sit magis perceptivus aliis sensibus, tamen
              ejus perceptio est secundum minorem conjunctionem ad rem quam in sensu tactus: et ideo
              delectatio quae est de sensibili delectabili, magis est per tactum quam per visum: sed
              tamen delectatio quae est de cognitione visus, est major quam est de cognitione
              tactus. Sed hoc modo non delectantur alia animalia in sentiendo, sed solum homines in
              ordine ad scientiam quam ex sensibus acquirunt: unde talis delectatio cadit quodammodo
              in genus spiritualium delectationum.</p>
            <p xml:id="ta-l4d149q3-d1e829">Ad tertium dicendum, quod quamvis ea de quibus sunt praecipue delectationes tactus,
              inveniantur in plantis, non tamen ea percipiunt: unde non est (ibi delectatio) ex
              defectu perceptionis.</p>

          </div>
          <div xml:id="ta-l4d149q3-Dd1e833">
            <head xml:id="ta-l4d149q3-Hd1e835">Quaestiuncula 3</head>
            <p xml:id="ta-l4d149q3-d1e838">Ad tertiam quaestionem dicendum, quod delectationes quae sunt in operibus
              speculativae vitae, praeeminent delectationibus quae sunt in operibus activae; et hoc
              propter quatuor rationes. Primo, quia sunt nobiliores, utpote ex nobilioribus rebus
              provenientes: actus enim vitae activae sunt secundum conversionem inferioris partis
              animae ad ea quae infra ipsam sunt, sicut ad passiones circa quae morales virtutes
              consistunt, et ad usus bonorum exteriorum, in quibus aliquae virtutes consistunt, ut
              justitia et liberalitas; sed actus vitae contemplativae sunt secundum quod anima
              convertitur per superiorem rationem ad res aeternas, quae sunt supra ipsam. Secundo,
              quia sunt convenientiores: sicut enim ratio in nobis excellit sensum; ita id quod est
              convenientius rationi, est nobis convenientius quam quod convenit sensui. Similiter
              speculativus intellectus praecedit practicum: unde perfectiones intellectus
              speculativi sunt homini convenientiores. Tertio, quia sunt puriores. Opera enim
              activae vitae sunt circa passiones sensitivae partis et circa corporales motus; et sic
              admiscetur eis de lassitudine et materialitate, quod non contingit de spiritualibus
              delectationibus. Quarto, quia spirituales delectationes sunt perfectiores. Homo enim
              ad opera vitae activae multis indiget; sed in operibus contemplativae est sibi
              unusquisque magis sufficiens: unde contemplativae delectatio non ita patitur defectum
              sicut delectatio activae, ex hoc quod desit aliquid eorum quae ad perfectam
              operationem requiruntur.</p>
            <p xml:id="ta-l4d149q3-d1e841">Ad primum ergo dicendum, quod affectus se habet communiter et ad activam et ad
              contemplativam vitam. Sicut enim aliquis volens opera activae exercet, ita et
              contemplativae opera; et sic in affectu est communiter delectatio de utroque: sed
              causa delectationis contemplativae vitae est in intellectu quantum ad superiorem
              partem; causa vero delectationis activae vitae est in parte superiori animae. Affectus
              autem non minus afficitur ex his quae sunt superioris partis rationis quam ex his quae
              sunt inferioris, sed magis.</p>
            <p xml:id="ta-l4d149q3-d1e844">Ad secundum dicendum, quod habitus inclinat ad actum dupliciter. Uno modo ad hoc ut
              actus exerceatur; et sic inclinare ad actum non est nisi habitus in parte appetitiva
              existentis: quia appetitus qui habet bonum et finem pro objecto, movet seipsum et vim
              cognitivam in actum: ex desiderio enim actus vel finis provenit quod aliquis aliquem
              actum exerceat, dummodo non sit ex necessitate naturae. Alio modo quantum ad modum
              agendi, ut scilicet illud quod agitur, recte agatur; et sic quilibet habitus inclinat
              ad actum. Habitus ergo contemplativus, utpote sapientia vel intellectus, non
              intelligit ad hoc quod aliquis utatur contemplationis actu, sed ut quando utitur,
              recte utatur. Sed ad hoc quod utatur non inclinat nisi habitus qui est in appetitu non
              inferiori, sed superiori; utpote caritas. Unde etiam caritas ad vitam contemplativam
              pertinet; utpote inclinans habitus contemplativos ad actus suos. Sed habitus activae
              vitae, ut virtutes morales, sunt in parte appetitiva, utpote in irascibili et
              concupiscibili, ut temperantia et fortitudo: unde habitus isti inclinant et ad hoc
              quod agatur, et ad hoc quod recte agatur; et pro tanto naturae comparantur, quae est
              principium movendi. Nihilominus tamen illud in quod inclinat habitus speculativus, est
              nobis magis connaturale quam illud in quod inclinat habitus activus.</p>
            <p xml:id="ta-l4d149q3-d1e847">Ad tertium dicendum, quod delectationis causa est convenientia, non quidem
              delectationis, sed causae ejus ad delectatum. Delectationes autem quae cum virtute
              morali conveniunt, sunt delectationes corporales, vel corporalibus admixtae, quae sunt
              materia virtutum moralium; sed contemplativae vitae conveniunt aliae nobiliores
              delectationes, scilicet spirituales; non tamen ita quod delectatio sit contemplationis
              materia, sed est contemplationem consequens.</p>

          </div>
          <div xml:id="ta-l4d149q3-Dd1e851">
            <head xml:id="ta-l4d149q3-Hd1e853">Quaestiuncula 4</head>
            <p xml:id="ta-l4d149q3-d1e856">Ad quartam quaestionem dicendum, quod intensio delectationis potest provenire ex
              duobus; scilicet ex causa delectationis quae est fortior, et ex dispositione delectati
              quae est delectationis capacior. Causa autem delectationis proxima est operatio; sed
              remota, operationis objectum; sicut in delectatione beatorum, de qua nunc agitur,
              causa proxima est Dei visio, sed prima causa est Deus. Haec igitur causa prima una
              est, et communis omnibus beatis: unde quantum ad hoc eorum delectatio est aequalis:
              visio autem et dispositio ad delectationem non est aequalis, quia unus alio clarius
              videt, ut ex supradictis patet: unus etiam alio est delectationis capacior propter
              perfectiorem habitum, qui est lumen gloriae: et ideo quidam magis delectantur aliis,
              quamvis secundum quid omnes aequaliter delectentur, materialiter loquendo, inquantum
              scilicet gaudent de aequali re, scilicet de Deo; et sic intelligitur Glossa inducta,
              quod in dispari claritate erit par gaudium.</p>
            <p xml:id="ta-l4d149q3-d1e859">Unde patet responsio ad primum. Vel dicendum ad primum, quod omnium beatorum dicitur
              esse par gaudium, inquantum unusquisque ad summum gaudii pervenit secundum modum suum;
              sed modus unius erit amplior quam alterius; et secundum hoc gaudium unius erit majus
              gaudio alterius, ut sic alia paritas importet non aequalitatem quantitatis, sed
              proportionis.</p>
            <p xml:id="ta-l4d149q3-d1e862">Ad secundum dicendum, quod quamvis in regno caelorum minor gaudet non solum de bono
              suo, sed etiam de bono superioris, non tamen tantum gaudet de eo quantum superior:
              quia ratio gaudii in omnibus erit Deus; et ideo quanto aliquis plus gaudet de Deo,
              tantum plus gaudebit de quocumque alio; unde superior plus gaudebit de bono inferioris
              quam ipse inferior.</p>
            <p xml:id="ta-l4d149q3-d1e865">Ad tertium dicendum, quod quamvis in nullo beatorum sit aliquod delectationis
              impedimentum, sunt tamen ibi aliae causae intensionis: non enim intenditur aliquod
              solum per remotionem a contrario, sed etiam per accessum ad terminum.</p>
          </div>
        </div>
      </div>
    </body>
  </text>
</TEI>