<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber IV, Distinctio 49, Quaestio 5</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Liber IV, Distinctio 49, Quaestio 5</title>
          <date when="2016-03-19">March 19, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-19">March 19, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="G" n="ghent567">Ghent, Belgium, Ghent University Library, 567</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#G" n="754a"/>
      </div>
    </front>
    <body>
      <div xml:id="ta-l4d49q5">
        <head xml:id="ta-l4d49q5-Hd1e97">Quaestio 5</head>
        <div xml:id="ta-l4d49q5-Dd1e100">
          <head xml:id="ta-l4d49q5-Hd1e102">Prooemium</head>
          <p xml:id="ta-l4d49q5-d1e105">Deinde quaeritur de aureolis: et circa hoc quaeruntur quinque: 1 quid sit aureola; 2
            quomodo differat a fructu; 3 ratione quorum debeatur aureola; 4 quibus debeatur; 5 de
            numero aureolarum.</p>

        </div>
        <div xml:id="ta-l4d49q5-Dd1e109" type="articulus">
          <head xml:id="ta-l4d49q5-Hd1e111">Articulus 1</head>

          <head xml:id="ta-l4d49q5-Hd1e114" type="question-title">Utrum aureola sit aliquod aliud praemium ab essentiali praemio,
            quod aurea dicitur</head>

          <p xml:id="ta-l4d49q5-d1e117">Ad primum sic proceditur. Videtur quod aureola non sit aliquod aliud praemium ab
            essentiali praemio, quod aurea dicitur. Praemium enim essentiale est ipsa beatitudo. Sed
            beatitudo, secundum Boetium, <quote xml:id="ta-l4d49q5-Qd1e119">est status omnium bonorum aggregatione
              perfectus</quote>. Ergo praemium essentiale includit omne bonum quod habetur in
            patria; et sic aureola includitur in aurea.</p>
          <p xml:id="ta-l4d49q5-d1e123">Praeterea, magis et minus non diversificant speciem. Sed illi qui servant consilia et
            praecepta, magis praemiantur quam illi qui servant praecepta tantum: nec in aliquo
            praemium eorum videtur differre, nisi quod unum est altero majus. Cum ergo aureola
            nominet praemium quod debetur operibus perfectionis, videtur quod aureola non dicat
            aliquid distinctum ab aurea.</p>
          <p xml:id="ta-l4d49q5-d1e126">Praeterea, praemium respondet merito. Sed radix totius meriti est caritas. Cum ergo
            caritati respondeat aurea, videtur quod in patria non erit aliquod praemium ab aurea
            distinctum.</p>
          <p xml:id="ta-l4d49q5-d1e130">Praeterea, homines beati assumuntur ad Angelorum ordines, ut dicit Gregorius. Sed in
            Angelis licet quaedam data sint quibusdam excellenter, ibi tamen nihil possidetur
            singulariter: omnia enim in omnibus sunt, non quidem aequaliter, quia alii aliis
            sublimius possident, quae tamen omnes habent, ut etiam Gregorius dicit. Ergo et in
            beatis non erit aliquod aliud praemium nisi omnium commune: ergo aureola non est
            praemium distinctum ab aurea.</p>
          <p xml:id="ta-l4d49q5-d1e133">Praeterea, excellentiori merito excellentius praemium debetur. Si ergo aurea debetur
            operibus quae sunt in praecepto, aureola vero his quae sunt in consilio; aureola erit
            perfectior quam aurea: et ita non deberet diminutive signari: et sic videtur quod
            aureola non sit praemium distinctum ab aurea.</p>
          <p xml:id="ta-l4d49q5-d1e136">Sed contra, Exod. 25, super illud: <quote xml:id="ta-l4d49q5-Qd1e138">faciet alteram coronam aureolam</quote>,
            dicit Glossa: <quote xml:id="ta-l4d49q5-Qd1e141">ad coronam hanc pertinet canticum novum, quod virgines tantum coram
              agno concinunt</quote>. Ex quo videtur quod aureola sit quaedam corona non omnibus,
            sed aliquibus specialiter reddita. Aurea autem omnibus beatis redditur. Ergo aureola est
            aliud quam aurea.</p>
          <p xml:id="ta-l4d49q5-d1e145">Praeterea, pugnae quam sequitur victoria, debetur corona, 2 ad Timoth. 2, 5: <quote xml:id="ta-l4d49q5-Qd1e147">non
              coronabitur nisi qui legitime certaverit</quote>. Ergo ubi est specialis ratio
            certaminis, ibi debet esse specialis corona. Sed in aliquibus operibus est specialis
            ratio certandi. Ergo prae aliis aliquam coronam habere debent, et hanc dicimus
            aureolam.</p>
          <p xml:id="ta-l4d49q5-d1e151">Praeterea, Ecclesia militans descendit a triumphante, ut patet Apoc. 21, 2: <quote xml:id="ta-l4d49q5-Qd1e153">vidi
              civitatem sanctam Hierusalem novam descendentem de caelo a Deo</quote>. Sed in
            Ecclesia militante specialia opera habentibus specialia praemia redduntur, sicut
            victoribus corona, currentibus bravium. Ergo similiter debet esse in Ecclesia
            triumphante.</p>
          <p xml:id="ta-l4d49q5-d1e157">Respondeo dicendum, quod praemium essentiale hominis, quod est ejus beatitudo,
            consistit in perfecta conjunctione animae ad Deum, inquantum eo perfecte fruitur, ut
            viso et amato perfecte. Hoc autem praemium metaphorice corona dicitur, vel aurea: tum ex
            parte meriti, quod cum quadam pugna agitur, <quote xml:id="ta-l4d49q5-Qd1e159">militia</quote> enim <quote xml:id="ta-l4d49q5-Qd1e162">est vita
              hominis super terram</quote>: Job 7, 1, tum etiam ex parte praemii, per quod homo
            efficitur quodammodo divinitatis particeps, et per consequens regiae potestatis: Apoc.
            5, 10: <quote xml:id="ta-l4d49q5-Qd1e165">fecisti nos Deo nostro regnum et sacerdotes</quote>. Corona autem est
            proprium signum regiae dignitatis: et eadem ratione praemium quod essentiali additur
            coronae rationem habet. Significat etiam corona perfectionem quamdam ratione figurae
            circularis, ut ex hoc etiam competat perfectioni beatorum. Sed quia nihil potest
            superaddi quin sit eo minus, ideo superadditum praemium aureola nominatur. Huic autem
            essentiali praemio, quod aurea dicitur, aliquid additur dupliciter. Uno modo ex
            conditione naturae ejus quae praemiatur, sicut supra beatitudinem animae gloria corporis
            adjungitur, unde et ipsa gloria corporis interdum aureola nominatur: unde et super illud
            Exod. 25: <quote xml:id="ta-l4d49q5-Qd1e168">facies alteram coronam aureolam</quote>, dicit quaedam Glossa, quod
              <quote xml:id="ta-l4d49q5-Qd1e171">in fine aureola superponitur; cum in Scriptura dicatur, quod eis sublimior
              gloria in receptione corporum servetur</quote>. Sic autem nunc de aureola non agitur.
            Alio modo ex ratione operis meritorii: quod quidem rationem meriti ex duobus habet ex
            quibus habet etiam bonitatis rationem: scilicet ex radice caritatis, quae refertur in
            finem ultimum; et sic debetur ei essentiale praemium, scilicet perventio ad finem, quae
            est aurea: et ex ipso genere actus laudabilitatem quamdam habet ex debitis
            circumstantiis, et ex habitu eliciente, et proximo fine; et sic debetur ei quoddam
            accidentale praemium, quod aureola dicitur: et hoc modo de aureola ad praesens
            intendimus. Et sic dicendum, quod aureola dicit aliquid aureae superadditum, idest
            quoddam gaudium de operibus a se factis, quae habent rationem victoriae excellentis,
            quod est aliud gaudium ab eo quo de conjunctione ad Deum gaudetur, quod gaudium dicitur
            aurea. Quidam tamen dicunt, quod ipsum praemium commune, quod est aurea, accipit nomen
            aureolae secundum quod virginibus vel martyribus vel doctoribus redditur, sicut et
            denarius accipit nomen debiti ex hoc quod alicui debetur, quamvis omnino idem sint
            debitum et denarius; non tamen ita quod praemium essentiale oporteat esse majus quando
            aureola dicitur; sed quia excellentiori actui respondet, non quidem secundum meriti
            intensionem, sed secundum modum merendi; ut quamvis in duobus sit aequalis limpiditas
            divinae visionis, in uno tamen dicatur aureola, non in altero, inquantum respondet
            excellentiori merito secundum modum agendi. Sed hoc videtur esse contra intentionem
            Glossae Exod. 30. Si enim idem esset aurea et aureola; non diceretur aureola aureae
            superponi. Et praeterea, cum merito respondeat praemium, oportet quod illi excellentiae
            meriti quae est ex modo agendi, respondeat aliqua excellentia in praemio; et hanc
            excellentiam vocamus aureolam; unde oportet aureolam ab aurea differre.</p>
          <p xml:id="ta-l4d49q5-d1e176">Ad primum ergo dicendum, quod beatitudo includit in se omnia bona quae sunt necessaria
            ad perfectam hominis vitam, quae consistit in perfecta hominis operatione; sed quaedam
            possunt superaddi non quasi necessaria ad perfectam operationem, ut sine quibus esse non
            possit, sed quia his additis est beatitudo clarior; unde pertinet ad bene esse
            beatitudinis, et ad decentiam quamdam ipsius; sicut et felicitas politica ornatur
            nobilitate, et corporis pulchritudine, et hujusmodi, sine quibus tamen esse potest, ut
            patet in 1 Ethicor.: et hoc modo se habet aureola ad beatitudinem patriae.</p>
          <p xml:id="ta-l4d49q5-d1e179">Ad secundum dicendum, quod ille qui servat consilia et praecepta, semper magis meretur
            quam ille qui servat praecepta tantum, secundum quod ratio meriti consideratur in
            operibus ex ipso genere operum, non autem semper secundum quod ratio meriti pensatur ex
            radice caritatis; cum quandoque ex majori caritate aliquis servet praecepta tantum quam
            aliquis praecepta et consilia. Sed ut pluries accidit e converso; quia probatio
            dilectionis est exhibitio operis, sicut dicit Gregorius. Non ergo ipsum praemium
            essentiale magis intensum dicitur aureola, sed id quod praemio essentiali superadditur
            indifferenter, sive sit majus praemium essentiale habentis aureolam, sive minus, sive
            aequale praemio essentiali non habentis.</p>
          <p xml:id="ta-l4d49q5-d1e182">Ad tertium dicendum, quod caritas est principium merendi; sed actus noster est quasi
            instrumentum quo meremur. Ad effectum autem consequendum non solum requiritur debita
            dispositio in primo movente, sed etiam recta dispositio in instrumento; et ideo in
            effectu aliquid consequitur ex parte primi principii, quod est principale, et aliquid ex
            parte instrumenti, quod est secundarium; unde et in praemio aliquid est ex parte
            caritatis, scilicet aurea, et aliquid ex genere operationis, ut aureola.</p>
          <p xml:id="ta-l4d49q5-d1e185">Ad quartum dicendum, quod Angeli omnes ex eodem genere actus suam beatitudinem
            meruerunt, scilicet in hoc quod sunt conversi ad Deum; et ideo nullum singulare praemium
            invenitur in uno quod alius non habeat aliquo modo. Homines autem diversis generibus
            actuum beatitudinem merentur; et ideo non est simile. Tamen illud quod unus videtur
            specialiter habere inter homines, quodammodo omnes communiter habent, inquantum scilicet
            per caritatem perfectam unusquisque bonum alterius suum reputat. Non tamen hoc gaudium
            quo unus alteri congaudet, potest aureola nominari; quia non datur in praemium victoriae
            ejus, sed magis respicit victoriam alienam; corona vero ipsis victoribus redditur, non
            victoriae congaudentibus.</p>
          <p xml:id="ta-l4d49q5-d1e188">Ad quintum dicendum, quod major est excellentia meriti, quae consurgit ex caritate,
            quam illa quae consurgit ex genere actus; sicut finis ad quem ordinat caritas, est
            potior his quae sunt ad finem, circa quae actus nostri consistunt. Unde etiam praemium
            respondens merito ratione caritatis, quantumcumque sit parvum, est majus quolibet
            praemio respondente actui ratione sui generis; et ideo aureola diminutive dicitur
            respectu aureae.</p>

        </div>
        <div xml:id="ta-l4d49q5-Dd1e192" type="articulus">
          <head xml:id="ta-l4d49q5-Hd1e194">Articulus 2</head>

          <head xml:id="ta-l4d49q5-Hd1e197" type="question-title">Utrum aureola differat a fructu</head>

          <div xml:id="ta-l4d49q5-Dd1e200">
            <head xml:id="ta-l4d49q5-Hd1e202">Quaestiuncula 1</head>
            <p xml:id="ta-l4d49q5-d1e205">Ad secundum sic proceditur. Videtur quod aureola non differat a fructu. Eidem enim
              merito non debentur diversa praemia. Sed eidem merito respondet aureola et fructus
              centesimus, scilicet virginitati, ut patet in Glossa, Matth. 13. Ergo aureola est idem
              quod fructus.</p>
            <p xml:id="ta-l4d49q5-d1e208">Praeterea, Augustinus dicit in Lib. de virginitate, quod centesimus fructus debetur
              martyri, et idem debetur virgini. Ergo fructus est quoddam praemium commune virginibus
              et martyribus. Sed eisdem etiam debetur aureola. Ergo aureola est idem quod
              fructus.</p>
            <p xml:id="ta-l4d49q5-d1e211">Praeterea, in beatitudine non invenitur nisi duplex praemium; scilicet essentiale, et
              accidentale, quod essentiali superadditur. Sed praemium essentiale superadditum dictum
              est esse aureolam; quod patet ex hoc quod Exod. 25 aureola coronae aureae superponi
              dicitur. Sed fructus non est praemium essentiale, quia sic deberetur omnibus beatis.
              Ergo est idem quod aureola.</p>
            <p xml:id="ta-l4d49q5-d1e214">Sed contra, quaecumque non sunt ejusdem divisionis, non sunt etiam ejusdem rationis.
              Sed fructus et aureola non similiter dividuntur; quia aureola dividitur in aureolam
              virginum, martyrum, et doctorum; fructus autem in fructum conjugatorum, viduarum, et
              virginum. Ergo fructus et aureola non sunt idem.</p>
            <p xml:id="ta-l4d49q5-d1e218">Praeterea, si fructus et aureola essent idem; cuicumque deberetur fructus, deberetur
              aureola. Hoc autem patet esse falsum; viduitati enim debetur fructus, sed non aureola.
              Ergo et cetera.</p>

          </div>
          <div xml:id="ta-l4d49q5-Dd1e222">
            <head xml:id="ta-l4d49q5-Hd1e224">Quaestiuncula 2</head>
            <p xml:id="ta-l4d49q5-d1e227">Ulterius. Videtur quod fructus non debeatur soli virtuti continentiae. Quia 1
              Corinth. 15 super illud: <quote xml:id="ta-l4d49q5-Qd1e229">alia claritas solis</quote> etc. dicit Glossa quod
              claritati solis illorum dignitas comparatur qui centesimum fructum habent, lunari
              autem qui sexagesimum, stellae qui trigesimum. Sed illa diversitas claritatum,
              secundum intentionem apostoli, pertinet ad quamcumque beatitudinis differentiam. Ergo
              diversi fructus non debent respondere soli continentiae.</p>
            <p xml:id="ta-l4d49q5-d1e233">Praeterea, fructus a fruitione dicuntur. Sed fruitio ad praemium essentiale pertinet,
              quod omnibus virtutibus respondet. Ergo et cetera.</p>
            <p xml:id="ta-l4d49q5-d1e236">Praeterea, fructus labori debetur; sapientiae 3, 15: <quote xml:id="ta-l4d49q5-Qd1e238">bonorum laborum gloriosus
                est fructus</quote>. Sed major labor est in fortitudine quam in temperantia vel in
              continentia. Ergo fructus non respondet soli continentiae.</p>
            <p xml:id="ta-l4d49q5-d1e242">Praeterea, difficilius est modum non excedere in cibis qui sunt necessarii ad vitam,
              quam in venereis, sine quibus vita conservari potest; et sic major est labor
              parsimoniae quam continentiae. Ergo parsimoniae magis respondet fructus quam
              continentiae.</p>
            <p xml:id="ta-l4d49q5-d1e246">Praeterea, fructus refectionem importat. Refectio autem praecipue est in fine. Cum
              ergo virtutes theologicae finem habeant pro objecto, scilicet ipsum Deum, videtur quod
              eis fructus maxime debeant respondere.</p>
            <p xml:id="ta-l4d49q5-d1e249">Sed contra est quod habetur in Glossa, Matth. 15, quae fructus assignat virginitati,
              viduitati, et continentiae conjugali; quae sunt continentiae partes.</p>

          </div>
          <div xml:id="ta-l4d49q5-Dd1e253">
            <head xml:id="ta-l4d49q5-Hd1e255">Quaestiuncula 3</head>
            <p xml:id="ta-l4d49q5-d1e258">Ulterius. Videtur quod inconvenienter assignentur tres fructus tribus continentiae
              partibus. Quia, Galat. 5, ponuntur duodecim fructus spiritus, scilicet gaudium, pax
              etc.: et ideo videtur quod non debeant poni tres tantum.</p>
            <p xml:id="ta-l4d49q5-d1e261">Praeterea, fructus nominat aliquod praemium speciale. Sed praemium quod assignatur
              virginibus et viduis et conjugatis, non est speciale; quia omnes salvandi continentur
              sub aliquo horum trium, cum nullus salvetur qui continentia careat et continentia per
              has partes sufficienter dividatur. Ergo inconvenienter tribus praedictis tres fructus
              assignantur.</p>
            <p xml:id="ta-l4d49q5-d1e264">Praeterea, sicut viduitas excedit continentiam conjugalem, ita virginitas viduitatem.
              Sed non similiter excedit sexagenarius tricenarium, et centenarius sexagenarium; neque
              secundum arithmeticam proportionalitatem, quia sexagenarius excedit tricenarium in
              triginta, et centenarius sexagenarium in quadraginta; neque etiam secundum
              proportionalitatem geometricam, quia sexagenarius se habet in dupla proportione ad
              tricenarium, centenarius vero ad sexagenarium in sesquitertia, quia continet totum et
              duas tertias ejus. Ergo inconvenienter aptantur fructus tribus continentiae
              gradibus.</p>
            <p xml:id="ta-l4d49q5-d1e267">Praeterea, ea quae in sacra Scriptura dicuntur, perpetuitatem habent; Luc. 21, 33:
                <quote xml:id="ta-l4d49q5-Qd1e269">caelum et terra transibunt; verba autem mea non transibunt</quote>. Sed ea
              quae ex institutione hominum sunt facta, quotidie possunt mutari. Ergo ex his quae ex
              institutione hominum sunt, non est accipienda ratio eorum quae in Scriptura dicuntur:
              et sic videtur quod inconveniens sit ratio quam Beda assignat de istis fructibus,
              dicens, quod fructus tricesimus debetur conjugatis, quia in repraesentatione quae fit
              in abacho, triginta significatur per contactum pollicis et indicis secundum suam
              summitatem, unde ibi quodammodo osculantur se, et sic tricenarius numerus significat
              conjugatorum oscula; sexagenarius vero numerus significatur per tactum indicis super
              medium articulum pollicis; et sic per hoc quod index jacet super pollicem opprimens
              ipsum, significat oppressionem quam viduae patiuntur in mundo: cum autem numerando ad
              centenarium pervenimus, transimus a leva in dexteram; unde per centenarium virginitas
              designatur, quae habet portionem angelicae dignitatis, qui sunt in dextera, scilicet
              in gloria, nos autem in sinistra propter imperfectionem praesentis vitae.</p>
          </div>
          <div xml:id="ta-l4d49q5-Dd1e275">
            <head xml:id="ta-l4d49q5-Hd1e277">Quaestiuncula 1</head>
            <p xml:id="ta-l4d49q5-d1e280">Respondeo dicendum ad primam quaestionem, quod ea quae metaphorice dicuntur, possunt
              varie accipi secundum adaptationem ad diversas proprietates ejus unde fit transumptio.
              Cum autem fructus proprie in rebus corporalibus dicatur de terrae nascentibus secundum
              diversas conditiones quae in fructibus corporalibus inveniri possunt, diversimode
              fructus spiritualiter accipitur. Fructus enim corporalis dulcedo est quae reficit,
              secundum quod in usum hominis venit: est etiam ultimum ad quod operatio naturae
              pervenit: est etiam id quod ex agricultura expectatur per seminationem, vel quoscumque
              alios modos. Quandoque igitur fructus spiritualiter accipitur pro eo quod reficit
              quasi ultimus finis; et secundum hanc significationem dicimur Deo frui perfecte quidem
              in patria, imperfecte autem in via; et ex hac significatione accipitur fruitio quae
              dos est. Sic autem nunc de fructibus non loquimur. Quandoque autem sumitur
              spiritualiter fructus pro eo quod reficit tantum, quamvis non sit ultimus finis; et
              sic virtutes fructus dicuntur, inquantum mentem sincera dulcedine reficiunt, ut
              Ambrosius dicit; et sic accipitur fructus <ref xml:id="ta-l4d49q5-Rd1e282" corresp="ta-l4d49q5-Qd1e282">Galat. 5, 22</ref>: <quote xml:id="ta-l4d49q5-Qd1e282" source="http://scta.info/resource/gal5_22" synch="1-7">fructus autem spiritus
                caritas, gaudium, pax</quote> et cetera. Sic autem de fructibus nunc non quaeritur:
              de hoc enim habitum est in 3 Lib., dist. 23, 24, 25, 26 et 27. Potest autem sumi alio
              modo fructus spiritualis ad similitudinem corporalis fructus, inquantum corporalis
              fructus est quoddam commodum quod ex labore agriculturae expectatur; ut sic fructus
              dicatur illud praemium quod homo ex labore consequitur quo in hac vita laborat; et sic
              omne praemium quod in futuro habetur ex nostris laboribus, fructus dicitur; et sic
              accipitur fructus Roman. 6; 22: <quote xml:id="ta-l4d49q5-Qd1e285">habetis fructum vestrum in sanctificationem;
                finem vero vitam aeternam</quote>. Sic etiam nos nunc de fructu non agimus; sed
              agimus nunc de fructu secundum quod ex semine consurgit: sic enim de fructu loquitur
              dominus Matth. 13, ubi fructum dividit in tricesimum, sexagesimum, et centesimum.
              Fructus autem secundum hoc potest prodire ex semine, quod vis sementina est efficax ad
              convertendum humores terrae in suam naturam; et quanto haec virtus est efficacior, et
              terra ad hoc paratior, tanto fructus sequitur uberior. Spirituale autem semen quod in
              nobis seminatur, est verbum Dei; unde quanto aliquis magis in spiritualitatem
              convertitur a carne recedens, tanto in eo est major fructus verbi Dei. Secundum ergo
              hoc fructus differt ab aurea et ab aureola: quia aurea consistit in gaudio quod
              habetur de Deo; aureola vero in gaudio quod habetur de operum perfectione; sed fructus
              in gaudio quod habetur de ipsa dispositione operantis secundum gradum spiritualitatis,
              in quem proficit ex semine verbum Dei. Quidam distinguunt inter aureolam et fructum,
              dicentes, quod aureola debetur pugnanti, secundum illud 2 Timoth. 2, 5: <quote xml:id="ta-l4d49q5-Qd1e288">non
                coronabitur nisi qui legitime certaverit</quote>; fructus autem laboranti, secundum
              illud quod dicitur sapientiae cap. 3, 15: <quote xml:id="ta-l4d49q5-Qd1e291">bonorum laborum gloriosus est
                fructus</quote>. Alii vero dicunt, quod aurea respicit conversionem ad Deum, sed
              aureola et fructus consistunt in his quae sunt ad finem; ita tamen quod fructus
              principalius respicit voluntatem, aureola autem magis corpus. Sed cum in eodem sit
              labor et pugna, et secundum idem; et praemium corporis ex praemio animae dependeat;
              secundum praedicta non esset differentia inter fructum, auream et aureolam, nisi
              ratione tantum; et hoc non potest esse, cum quibusdam assignetur fructus quibus non
              assignatur aureola.</p>
            <p xml:id="ta-l4d49q5-d1e295">Ad primum ergo dicendum, quod non est inconveniens eidem merito, secundum diversa
              quae in ipso sunt, diversa praemia respondere; unde et virginitati respondet aurea,
              secundum quod propter Deum servatur imperio caritatis; aureola vero, secundum quod est
              quoddam perfectionis opus habens rationem victoriae excellentis; fructus vero,
              secundum quod per virginitatem homo in quamdam spiritualitatem transit a carnalitate
              recedens.</p>
            <p xml:id="ta-l4d49q5-d1e298">Ad secundum dicendum, quod fructus secundum propriam acceptionem, prout nunc
              loquimur, non dicit praemium commune matrimonio et virginitati, sed tribus
              continentiae gradibus. Glossa autem illa quae ponit fructum centesimum martyribus
              respondere, large accipit fructum, secundum quod quaelibet remuneratio fructus
              dicitur; ut sic per centesimum fructum remuneratio designetur quae quibuslibet
              operibus perfectionis debetur.</p>
            <p xml:id="ta-l4d49q5-d1e301">Ad tertium dicendum, quod quamvis aureola sit quoddam accidentale praemium essentiali
              superadditum; non tamen omne accidentale praemium est aureola, sed praemium de
              operibus perfectionis, quibus homo maxime Christo conformatur secundum perfectam
              victoriam; unde non est inconveniens quod abstractioni a carnali vita aliquod aliud
              praemium accidentale debeatur, quod fructus dicitur.</p>

          </div>
          <div xml:id="ta-l4d49q5-Dd1e305">
            <head xml:id="ta-l4d49q5-Hd1e307">Quaestiuncula 2</head>
            <p xml:id="ta-l4d49q5-d1e310">Ad secundam quaestionem dicendum, quod sicut dictum est, fructus est quoddam praemium
              quod debetur homini ex hoc quod a carnali vita in spiritualem transit; et ideo illi
              virtuti praecipue respondet quae hominem praecipue a subjectione carnis liberat: hoc
              autem facit continentia, quia per delectationes venereas anima praecipue carni
              subditur, adeo ut in actu carnali, secundum Hieronymum, nec spiritus prophetiae corda
              prophetarum tangat, nec in illa delectatione est possibile aliquid intelligere, ut
              philosophus dicit in 7 Ethicor.; et ideo continentiae magis respondet fructus quam
              alii virtuti.</p>
            <p xml:id="ta-l4d49q5-d1e313">Ad primum ergo dicendum, quod Glossa illa accipit fructum large, secundum quod
              quaelibet remuneratio fructus nominatur.</p>
            <p xml:id="ta-l4d49q5-d1e316">Ad secundum dicendum, quod fruitio non sumitur a fructu secundum illam similitudinem
              qua nunc de fructu loquimur, ut ex dictis patet.</p>
            <p xml:id="ta-l4d49q5-d1e319">Ad tertium dicendum, quod fructus, secundum quod nunc loquimur, non respondet labori
              ratione fatigationis, sed secundum quod per laborem semina fructificant; unde et ipsae
              segetes labores dicuntur, inquantum propter eas laboratur, vel labore acquiruntur.
              Similitudo autem fructus, secundum quod oritur ex semine, magis aptatur in
              continentia, quam in fortitudine: quia per passiones fortitudinis homo non subditur
              carni, sicut per passiones circa quas est continentia.</p>
            <p xml:id="ta-l4d49q5-d1e323">Ad quartum dicendum, quod quamvis delectationes quae sunt in cibis, sint magis
              necessariae illis quae sunt in venereis; non tamen sunt ita vehementes; unde per eas
              anima non ita carni subditur.</p>
            <p xml:id="ta-l4d49q5-d1e326">Ad quintum dicendum, quod fructus non sumitur hic secundum quod frui dicitur qui
              reficitur in fine; sed alio modo; et ideo ratio non sequitur.</p>

          </div>
          <div xml:id="ta-l4d49q5-Dd1e330">
            <head xml:id="ta-l4d49q5-Hd1e332">Quaestiuncula 3</head>
            <p xml:id="ta-l4d49q5-d1e335">Ad tertiam quaestionem dicendum, quod per continentiam, cui fructus respondet, ut
              dictum est, homo in quamdam spiritualitatem adducitur carnalitate abjecta; et ideo
              secundum diversum modum spiritualitatis quem continentia facit, diversi fructus
              distinguuntur. Est enim quaedam spiritualitas necessaria, et quaedam superabundans.
              Necessaria quidem spiritualitas est in hoc quod rectitudo spiritus ex delectatione
              carnis non pervertatur: quod fit dum aliquis secundum rectum ordinem rationis utitur
              delectabilibus carnis; et haec est spiritualitas conjugatorum. Spiritualitas vero
              superabundans est per quam homo ab hujusmodi delectationibus carnis spiritum
              suffocantibus omnino se abstrahit. Sed hoc contingit dupliciter: vel respectu
              cujuslibet temporis, praeteriti, praesentis, futuri; et haec est spiritualitas
              virginum; vel secundum aliquod tempus, et haec est spiritualitas viduarum. Servantibus
              ergo continentiam conjugalem datur fructus tricesimus, vidualem sexagesimus,
              virginalem centesimus, ratione illa quam Beda assignat; quamvis possit et alia ratio
              assignari ex ipsa natura numerorum. Tricenarius enim numerus ex ductu ternarii in
              denarium surgit; ternarius enim est numerus omnis rei, ut dicitur in 1 Cael., et habet
              in se perfectionem quamdam omnibus communem, scilicet principii, medii, et finis; unde
              convenienter tricenarius numerus conjugatis assignatur, in quibus super observationem
              Decalogi, qui per denarium signatur, non additur aliqua perfectio nisi communis, sine
              qua non potest esse salus. Senarius autem, ex cujus ductu in denarium sexagenarius
              surgit, habet perfectionem ex partibus, cum constet ex omnibus partibus suis simul
              aggregatis; unde convenienter viduitati respondet, in qua invenitur perfecta
              abstractio a delectabilibus carnis quantum ad omnes circumstantias, quae sunt quasi
              partes virtuosi actus; cum nulla enim persona et nullo loco delectabilibus carnis
              viduitas utitur; et sic de aliis circumstantiis carnis; quod non erat in continentia
              conjugali. Sed centenarius convenienter respondet virginitati, quia denarius, ex cujus
              ductu centenarius surgit, est limes numerorum; et similiter virginitas tenet
              spiritualitatis limitem, quia ad eam nihil de spiritualitate adjici potest; habet enim
              centenarius, inquantum est quadratus numerus, perfectionem ex figura; figura enim
              quadrata secundum hoc perfecta est quod ex omni parte aequalitatem habet, utpote
              habens omnia latera aequalia; unde competit virginitati, in qua quantum ad omne tempus
              aequaliter incorruptio invenitur.</p>
            <p xml:id="ta-l4d49q5-d1e338">Ad primum ergo dicendum, quod ibi fructus non accipiuntur hoc modo sicut hic de
              fructibus loquimur, ut ex dictis patet.</p>
            <p xml:id="ta-l4d49q5-d1e341">Ad secundum dicendum, quod nihil cogit ad ponendum fructum esse praemium non omnibus
              salvandis conveniens. Non solum enim essentiale praemium commune est omnibus, sed
              etiam aliquod accidentale, sicut gaudium de operibus illis sine quibus non est salus.
              Potest tamen dici, quod fructus non omnibus conveniunt salvandis, sicut patet de his
              qui in fine poenitent, et incontinenter vixerunt: eis enim non fructus, sed essentiale
              praemium tantum debetur.</p>
            <p xml:id="ta-l4d49q5-d1e344">Ad tertium dicendum, quod distinctio fructuum magis accipitur secundum species vel
              figuras numerorum, quam secundum quantitates eorum; tamen etiam quantum ad quantitatis
              excessum potest aliqua ratio assignari. Conjugatus enim abstinet tantum a non sua,
              vidua vero a suo et a non suo; et sic invenitur ibi quaedam ratio dupli, sicut
              sexagenarius est duplex ad tricenarium. Centenarius vero supra sexagenarium addit
              quadragenarium, qui consurgit ex ductu quaternarii in denarium; quaternarius autem est
              primus numerus solidus et cubus; et sic convenit talis additio virginitati, quae supra
              perfectionem viduitatis perpetuam incorruptionem adjungit.</p>
            <p xml:id="ta-l4d49q5-d1e348">Ad quartum dicendum, quod quamvis illa repraesentatio numerorum sit ex humana
              institutione, tamen fundatur aliquo modo supra rerum naturam, inquantum secundum
              ordinem digitorum et articulorum et contactuum numeri gradatim designantur.</p>
          </div>
        </div>
        <div xml:id="ta-l4d49q5-Dd1e353" type="articulus">
          <head xml:id="ta-l4d49q5-Hd1e355">Articulus 3</head>

          <head xml:id="ta-l4d49q5-Hd1e358" type="question-title">Utrum ratione virginitatis debeatur aureola</head>

          <div xml:id="ta-l4d49q5-Dd1e361">
            <head xml:id="ta-l4d49q5-Hd1e363">Quaestiuncula 1</head>
            <p xml:id="ta-l4d49q5-d1e366">Ad tertium sic proceditur. Videtur quod ratione virginitatis non debeatur aureola.
              Ubi enim est major difficultas in opere, ibi debetur majus praemium. Sed majorem
              difficultatem patiuntur in abstinendo a delectabilibus carnis viduae quam virgines:
              dicit enim Hieronymus, quod quanto major est difficultas ex parte quadam a voluptatis
              illecebris abstinere, tanto majus est praemium; et loquitur in commendationem
              viduarum. Philosophus etiam in libro de animalibus, ait, quod juvenes corruptae magis
              appetunt coitum propter rememorationem delectationis. Ergo aureola, quae est maximum
              praemium, debetur magis viduis quam virginibus.</p>
            <p xml:id="ta-l4d49q5-d1e369">Praeterea, si virginitati deberetur aureola; ubi esset perfectissima virginitas,
              maxime inveniretur aureola. Sed in beata virgine est perfectissima virginitas; unde et
              virgo virginum nominatur; et tamen ei non debetur aureola, quia nullam pugnam
              sustinuit in continendo, cum corruptione fomitis non fuerit infestata. Ergo
              virginitati aureola non debetur.</p>
            <p xml:id="ta-l4d49q5-d1e372">Praeterea, ei quod non est secundum omne tempus laudabile, non debetur praemium
              excellens. Sed virginitatem servare non fuisset laudabile in statu innocentiae, cum
              tunc esset homini praeceptum: <quote xml:id="ta-l4d49q5-Qd1e374">crescite et multiplicamini, et replete
                terram</quote>; Gen. 1, 28: nec etiam tempore legis, quando steriles erant
              maledictae. Ergo virginitati aureola non debetur.</p>
            <p xml:id="ta-l4d49q5-d1e378">Praeterea, non debetur idem praemium virginitati servatae et virginitati amissae. Sed
              pro virginitate amissa quandoque debetur aureola, utpote si aliqua invita prostituatur
              a tyranno, quia Christum profitetur. Ergo virginitati aureola non debetur.</p>
            <p xml:id="ta-l4d49q5-d1e382">Praeterea, excellens praemium non debetur ei quod inest nobis a natura. Sed
              virginitas innascitur cuilibet homini et bono et malo. Ergo virginitati aureola non
              debetur.</p>
            <p xml:id="ta-l4d49q5-d1e385">Praeterea, sicut se habet viduitas ad fructum sexagenarium, ita virginitas ad fructum
              centesimum et aureolam. Sed non cuilibet viduae debetur fructus sexagenarius, sed
              solum viduitatem voventi, ut quidam dicunt. Ergo videtur quod nec cuilibet virginitati
              aureola debeatur, sed solum virginitati ex voto servatae.</p>
            <p xml:id="ta-l4d49q5-d1e388">Praeterea, praemium non respondet necessitati, cum omne meritum in voluntate
              consistat. Sed quidam sunt virgines ex necessitate, ut naturaliter frigidi et eunuchi.
              Ergo virginitati non semper debetur aureola.</p>
            <p xml:id="ta-l4d49q5-d1e391">Sed contra est quod habetur Exod. 25, 25: <quote xml:id="ta-l4d49q5-Qd1e393">facies alteram coronam
                aureolam</quote>; Glossa: <quote xml:id="ta-l4d49q5-Qd1e396">ad coronam pertinet canticum novum quod virgines
                coram agno concinunt, scilicet qui sequuntur agnum quocumque ierit</quote>. Ergo
              praemium quod virginitati debetur, dicitur aureola.</p>
            <p xml:id="ta-l4d49q5-d1e400">Praeterea, Isaiae 6, 4, dicitur: <quote xml:id="ta-l4d49q5-Qd1e402">haec dicit dominus eunuchis</quote>; et
              sequitur: <quote xml:id="ta-l4d49q5-Qd1e405">dabo eis nomen melius a filiis et filiabus</quote>; Glossa:
                <quote xml:id="ta-l4d49q5-Qd1e408">propriam gloriam excellentemque signat</quote>. Sed per eunuchos qui seipsos
              castraverunt propter regnum caelorum, virgines designantur. Ergo virginitati debetur
              aliquod excellens praemium, et haec vocatur aureola.</p>

          </div>
          <div xml:id="ta-l4d49q5-Dd1e413">
            <head xml:id="ta-l4d49q5-Hd1e415">Quaestiuncula 2</head>
            <p xml:id="ta-l4d49q5-d1e418">Ulterius. Videtur quod martyribus aureola non debeatur. Aureola enim est praemium
              quod operibus supererogationis redditur; unde dicit Beda super illud Exod. 25:
                <quote xml:id="ta-l4d49q5-Qd1e420">aliam coronam aureolam</quote> etc.: <quote xml:id="ta-l4d49q5-Qd1e423">de eorum praemio potest recte
                intelligi qui generalia mandata spontanea vitae perfectioris electione
                transcendunt</quote>. Sed mori pro confessione fidei quandoque est necessitatis, non
              supererogationis, ut patet ex hoc quod dicitur Roman. 10, 10: <quote xml:id="ta-l4d49q5-Qd1e426">corde creditur ad
                justitiam, ore autem confessio fit ad salutem</quote>. Ergo martyrio non semper
              debetur aureola.</p>
            <p xml:id="ta-l4d49q5-d1e430">Praeterea, secundum Gregorium, servitia tanto magis sunt grata, quanto magis sunt
              libera. Sed martyrium minimum habet de libertate, cum sit poena ab alio violenter
              inflicta. Ergo martyrio aureola non debetur, quae respondet merito excellenti.</p>
            <p xml:id="ta-l4d49q5-d1e433">Praeterea, martyrium non solum consistit in exteriori passione mortis, sed etiam in
              interiori voluntate; unde Bernardus distinguit tria genera martyrum: voluntate, non
              nece, ut Joannes; voluntate et nece, ut Stephanus; nece, non voluntate, ut innocentes.
              Si ergo martyrio aureola deberetur, magis deberetur martyrio voluntatis quam exteriori
              martyrio, cum meritum ex voluntate procedat. Hoc autem non ponitur. Ergo martyrio
              aureola non debetur.</p>
            <p xml:id="ta-l4d49q5-d1e436">Praeterea, afflictio corporis est minor quam afflictio mentis, quae est per
              interiores dolores, et interiores animae passiones. Sed interior etiam afflictio
              quoddam martyrium est; unde dicit Hieronymus in sermone de assumptione: <quote xml:id="ta-l4d49q5-Qd1e438">recte
                dixerim, Dei genitrix virgo et martyr fuit, quamvis in pace vitam finiverit</quote>;
              unde etiam ipsius animam pertransivit gladius, scilicet dolor de morte filii. Cum ergo
              interiori dolori aureola non respondeat, nec exteriori respondere debet.</p>
            <p xml:id="ta-l4d49q5-d1e443">Praeterea, ipsa poenitentia quoddam martyrium est; unde dicit Gregorius:
                <quote xml:id="ta-l4d49q5-Qd1e445">quamvis occasio persecutionis desit, habet tamen et pax nostra martyrium
                suum: quia etsi carnis colla ferro non subjicimus, spirituali tamen gladio carnalia
                desideria in mente trucidamus</quote>. Poenae autem quae in exterioribus operibus
              consistit, aureola non debetur. Ergo nec etiam omni exteriori martyrio.</p>
            <p xml:id="ta-l4d49q5-d1e449">Praeterea, illicito operi non debetur aureola. Sed illicitum est sibi ipsi manus
              injicere, ut patet per Augustinum in Lib. de Civ. Dei; et tamen quorumdam martyria in
              Ecclesia celebrata sunt, qui sibi manus injecerunt, tyrannorum rabiem fugientes, ut
              patet in ecclesiastica historia, de quibusdam mulieribus apud Alexandriam. Ergo non
              semper martyrio debetur aureola.</p>
            <p xml:id="ta-l4d49q5-d1e452">Praeterea, contingit aliquando aliquem pro fide vulnerari, et etiam aliquo tempore
              supervivere. Hunc constat martyrem esse; et tamen ei, ut videtur, aureola non debetur,
              quia ejus pugna non duravit usque ad mortem. Ergo non semper martyrio debetur
              aureola.</p>
            <p xml:id="ta-l4d49q5-d1e455">Praeterea, quidam magis affliguntur in amissione temporalium rerum quam etiam in
              proprii corporis afflictione; quod patet ex hoc quod multas afflictiones sustinent ad
              lucra acquirenda. Si ergo eis propter Christum temporalia bona diripiantur, videtur
              quod sint martyres; nec tamen eis, ut videtur, debetur aureola. Ergo idem quod
              prius.</p>
            <p xml:id="ta-l4d49q5-d1e458">Praeterea, martyr videtur esse ille qui pro fide occiditur; unde dicit Isidorus:
                <quote xml:id="ta-l4d49q5-Qd1e460">martyres Graece, testes Latine dicuntur, quia propter testimonium Christi
                passiones sustinent vel sustinuerunt, et usque ad mortem pro veritate
                certaverunt</quote>. Sed aliquae aliae virtutes sunt fide excellentiores, ut
              justitia, caritas, et hujusmodi, quae sine gratia esse non possunt; quibus tamen non
              debetur aureola. Ergo videtur quod nec martyrio aureola debeatur.</p>
            <p xml:id="ta-l4d49q5-d1e464">Praeterea, sicut veritas fidei est a Deo, ita et quaelibet alia veritas, ut dicit
              Ambrosius, quia omne verum a quocumque dicatur, a spiritu sancto est. Si ergo
              sustinenti mortem pro veritate fidei debetur aureola, eadem ratione et sustinentibus
              mortem pro qualibet alia veritate; quod tamen non videtur.</p>
            <p xml:id="ta-l4d49q5-d1e468">Praeterea, bonum commune est potius bono particulari. Sed si aliquis pro
              conservatione reipublicae moriatur in bello justo, non debetur ei aureola. Ergo etiam
              si occidatur pro conservatione fidei in seipso; et sic martyrio aureola non
              debetur.</p>
            <p xml:id="ta-l4d49q5-d1e471">Praeterea, omne meritum ex libero arbitrio procedit. Sed quorumdam martyria celebrat
              Ecclesia qui usum liberi arbitrii non habuerunt. Ergo aureolam non meruerunt; et sic
              non omnibus martyribus debetur aureola.</p>
            <p xml:id="ta-l4d49q5-d1e474">Sed contra Augustinus dicit in Lib. de sancta virginitate: <quote xml:id="ta-l4d49q5-Qd1e476">nemo, quantum puto,
                ausus fuit praeferre virginitatem martyrio</quote>. Sed virginitati debetur aureola.
              Ergo et martyrio.</p>
            <p xml:id="ta-l4d49q5-d1e480">Praeterea, corona debetur certanti; sed in martyrio est specialis difficultas pugnae;
              ergo ei debetur specialis aureola.</p>

          </div>
          <div xml:id="ta-l4d49q5-Dd1e484">
            <head xml:id="ta-l4d49q5-Hd1e486">Quaestiuncula 3</head>
            <p xml:id="ta-l4d49q5-d1e489">Ulterius. Videtur quod doctoribus aureola non debeatur. Omne enim praemium quod in
              futuro habebitur, alicui actui virtutis respondet. Sed praedicare vel docere non est
              actus alicujus virtutis. Ergo doctrinae vel praedicationi non debetur aureola.</p>
            <p xml:id="ta-l4d49q5-d1e492">Praeterea, docere et praedicare, ex doctrina et studio proveniunt. Sed ea quae
              praemiantur in futuro, non sunt acquisita per humanum studium; quia naturalibus
              acquisitis non meremur. Ergo pro doctrina et praedicatione nullus in futuro meretur
              aureolam.</p>
            <p xml:id="ta-l4d49q5-d1e495">Praeterea, exaltatio in futuro respondet humiliationi in praesenti; quia <quote xml:id="ta-l4d49q5-Qd1e497">qui
                se humiliat exaltabitur</quote>, Luc. 14, 11. Sed in docendo et praedicando non est
              humiliatio, immo magis superbiae occasio; unde Glossa dicit, Matth. 4, quod Diabolus
              multos decepit honore magisterii inflatos. Ergo videtur quod praedicationi et
              doctrinae aureola non debeatur.</p>
            <p xml:id="ta-l4d49q5-d1e501">Sed contra est, Ephes. 1 super illud: <quote xml:id="ta-l4d49q5-Qd1e503" source="http://scta.info/resource/eph1_18@5-6 http://scta.info/resource/eph1_19@1-4">ut sciatis quae sit eminens</quote>
              etc., dicit Glossa: <quote xml:id="ta-l4d49q5-Qd1e506">quoddam crementum habebunt sancti doctores ultra id quod
                alii communiter habebunt</quote>. Ergo et cetera.</p>
            <p xml:id="ta-l4d49q5-d1e511">Praeterea, Cant. 8 super illud: <quote xml:id="ta-l4d49q5-Qd1e513" source="http://scta.info/resource/cant8_12@1-4">vinea mea est coram me</quote>, dicit Glossa:
                <quote xml:id="ta-l4d49q5-Qd1e516">ostendit quid singularis praemii doctoribus ejus disponit</quote>. Ergo
              doctores habebunt singulare praemium; et hoc vocamus aureolam.</p>
          </div>
          <div xml:id="ta-l4d49q5-Dd1e522">
            <head xml:id="ta-l4d49q5-Hd1e524">Quaestiuncula 1</head>
            <p xml:id="ta-l4d49q5-d1e527">Respondeo dicendum, ad primam quaestionem, quod ubi est praecellens ratio victoriae,
              ibi debetur aliqua specialis corona; unde cum per virginitatem aliquis singularem
              quamdam victoriam obtineat de carne, contra quam continue bellum geritur, ut patet
              Gal. 5, 17: <quote xml:id="ta-l4d49q5-Qd1e529" source="http://scta.info/resource/gal5_17@6-9">spiritus concupiscit adversus carnem</quote>; virginitati specialis
              corona debetur, quae aureola nominatur. Et hoc quidem communiter ab omnibus tenetur;
              sed cui virginitati debeatur aureola, non omnes dicunt. Quidam enim dicunt, aureolam
              actui deberi; unde illa quae actu virginitatem servat, aureolam habebit, si sit de
              numero salvandorum. Sed hoc non videtur esse conveniens; quia secundum hoc, illae quae
              habent voluntatem nubendi, et tamen antequam nupserint decedunt, habebunt aureolam.
              Unde alii dicunt, quod aureola debeatur statui, et non actui; ut illae tantum virgines
              aureolam mereantur, quae in statu virginitatis perpetuae servandae per votum se
              posuerunt. Sed hoc etiam non videtur conveniens; quia aliquis ex pari voluntate potest
              servare virginitatem non vovens, sicut alius vovens. Et ideo aliter potest dici, quod
              meritum omne actui virtutis debetur a caritate imperato. Virginitas autem secundum hoc
              ad genus virtutis pertinet secundum quod perpetua incorruptio mentis et corporis sub
              electione cadit, ut patet ex his quae dicta sunt, 33 dist., et ideo illis tantum
              virginibus aureola proprie debetur quae propositum habuerunt virginitatem perpetuo
              conservandi, sive hoc propositum voto firmaverint sive non; et hoc dico secundum quod
              aureola proprie accipitur ut praemium quoddam merito redditum; quamvis hoc propositum
              aliquando fuerit interruptum, integritate tamen carnis manente, dummodo in fine vitae
              inveniatur: quia virginitas mentis reparari potest, quamvis non virginitas carnis, ut
              supra, dist. 33, dictum est. Si autem aureolam large accipiamus pro quocumque gaudio
              quod in patria habebunt super gaudium essentiale; sic etiam incorruptis carne aureola
              respondebit, etiamsi propositum non habuerint perpetuo virginitatem servandi; non enim
              est dubium quod de incorruptione corporis gaudebunt, sicut et innocentes de hoc quod
              immunes a peccato fuerunt, quamvis etiam peccandi opportunitatem non habuerint, ut
              patet in pueris baptizatis. Sed haec non est propria acceptio aureolae, sed valde
              communis.</p>
            <p xml:id="ta-l4d49q5-d1e533">Ad primum ergo dicendum, quod in continendo secundum aliquid majorem pugnam sustinent
              virgines, et secundum aliquid viduae, ceteris paribus. Virginibus enim concupiscentiam
              inflammat et experiendi desiderium, quod ex quadam quasi curiositate procedit, qua
              etiam fit ut homo libentius videat quae nunquam vidit; et etiam quandoque eis
              concupiscentiam auget aestimatio majoris delectationis quam sit secundum veritatem, et
              inconsideratio eorum incommodorum quae delectationi hujusmodi adjunguntur; et quantum
              ad hoc viduae minorem sustinent pugnam, majorem autem propter delectationis memoriam;
              et in diversis unum alteri praejudicabit secundum diversas hominis dispositiones; quia
              quidam magis moventur hoc, quidam illo. Quidquid autem sit de quantitate pugnae, tamen
              hoc certum est, quod perfectior est victoria virginum quam viduarum. Perfectissimum
              enim genus victoriae est, et pulcherrimum, hosti nunquam cessisse. Corona autem non
              debetur pugnae, sed victoriae de pugna.</p>
            <p xml:id="ta-l4d49q5-d1e536">Ad secundum dicendum, quod duplex est circa hoc opinio. Quidam enim dicunt, quod
              beata virgo pro virginitatis praemio non habet aureolam, si aureola proprie accipiatur
              secundum quod respicit pugnam; tamen habet aliquid majus aureola, propter
              perfectissimum propositum virginitatis servandae. Alii vero dicunt, quod aureolam,
              etiam sub propria ratione aureolae, habet excellentissimam: quamvis enim pugnam non
              senserit, pugnam tamen aliquam carnis habuit; sed ex vehementia virtutis adeo habuit
              carnem subditam, quod hujusmodi pugna ei insensibilis erat. Sed istud non videtur
              convenienter dici; quia cum beata virgo credatur omnino fuisse immunis a fomitis
              inclinatione propter ejus sanctificationem perfectam, non est pium ponere aliquam
              pugnam a carne fuisse in ea; cum talis pugna non sit nisi ex fomitis inclinatione, nec
              tentatio quae est a carne, sine peccato esse possit, ut patet per Glossam 2 Corinth.
              12, super illud: <quote xml:id="ta-l4d49q5-Qd1e538">datus est mihi stimulus carnis meae</quote>. Unde dicendum
              est, quod aureolam proprie habet, ut in hoc membris aliis Ecclesiae conformetur in
              quibus virginitas invenitur; et quamvis non habuerit pugnam per tentationem quae est a
              carne, habuit tamen pugnam per tentationem ab hoste, qui nec etiam ipsum Christum
              reveritus est, ut patet Matth. 4.</p>
            <p xml:id="ta-l4d49q5-d1e542">Ad tertium dicendum, quod virginitati non debetur aureola, nisi inquantum addit
              quamdam excellentiam super alios continentiae gradus. Si autem Adam non peccasset,
              virginitas nullam perfectionem addidisset supra continentiam conjugalem; quia fuissent
              tunc nuptiae honorabiles, et torus immaculatus, nulla concupiscentiae foeditate
              existente; unde virginitas tunc servata non fuisset, nec ei tunc aureola deberetur.
              Sed mutata humanae naturae conditione, virginitas specialem decorem habet; et ideo
              speciale praemium ei redditur. Etiam tempore legis Moysi, quando cultus Dei etiam per
              carnalem actum propagandus erat, non erat omnino laudabile a commixtione carnis
              abstinere; unde nec tali proposito speciale praemium redderetur, nisi ex divino
              processisset instinctu, ut creditur de Hieremia et de Elia, quorum conjugia non
              leguntur.</p>
            <p xml:id="ta-l4d49q5-d1e546">Ad quartum dicendum, quod si aliqua per violentiam oppressa fuerit, non amittit
              propter hoc aureolam, dummodo propositum perpetuo virginitatem servandi inviolabiliter
              servet, si illi actui nullo modo est consentiens. Non tamen per hoc virginitatem
              perdit, ut supra, dist. 33, dictum est; et hoc dico, sive pro fide, sive pro quacumque
              alia causa violenter corrumpatur. Sed si hoc pro fide sustineat, hoc erit ei
              meritorium, et ad genus martyrii pertinebit; unde Lucia dixit; <quote xml:id="ta-l4d49q5-Qd1e548">si me invitam
                violari feceris, mihi castitas duplicabitur ad coronam</quote>; non quod habeat duas
              virginitatis aureolas; sed quia duplex praemium reportabit, unum pro virginitate
              custodita, aliud pro injuria quam passa est. Dico etiam, quod si talis violenter
              oppressa concipiat, nec ex hoc meritum virginitatis perdit; nec tamen matri Christi
              aequabitur, in qua fuit cum integritate mentis integritas carnis.</p>
            <p xml:id="ta-l4d49q5-d1e552">Ad quintum dicendum, quod virginitas nobis a natura innascitur quantum ad id quod in
              virginitate materiale est; sed propositum perpetuae incorruptionis servandae, ex quo
              virginitas meritum habet, non est innatum, sed ex munere gratiae proveniens.</p>
            <p xml:id="ta-l4d49q5-d1e555">Ad sextum dicendum, quod non cuilibet viduae fructus sexagenarius debetur, sed ei
              solum quae propositum viduitatis servandae retinet, quamvis etiam votum non emittat,
              sicut et de virginitate dictum est.</p>
            <p xml:id="ta-l4d49q5-d1e558">Ad septimum dicendum, quod si frigidi et eunuchi voluntatem habeant incorruptionem
              perpetuam servare, etiam si facultas adesset coeundi, virgines sunt dicendi et
              aureolam merentur; faciunt enim de necessitate virtutem. Si vero voluntatem habeant
              ducendi conjugem, si possent, aureolam non merentur. Unde dicit Augustinus in Lib. de
              sancta virginitate: <quote xml:id="ta-l4d49q5-Qd1e560">quibus ipsum virile membrum debilitatur, ut generare non
                possint, ut sunt eunuchi, sufficit, cum Christiani fiunt, et Dei praecepta
                custodiunt, eo tamen proposito sunt, ut conjuges, si possent, haberent, conjugatis
                fidelibus adaequari</quote>.</p>

          </div>
          <div xml:id="ta-l4d49q5-Dd1e565">
            <head xml:id="ta-l4d49q5-Hd1e567">Quaestiuncula 2</head>
            <p xml:id="ta-l4d49q5-d1e570">Ad secundam quaestionem dicendum, quod sicut inest quaedam pugna spiritui contra
              interiores concupiscentias, ita etiam inest homini quaedam pugna contra passiones
              exterius illatas; unde sicut perfectissimae victoriae qua de concupiscentiis carnis
              triumphatur, scilicet virginitati, debetur specialis corona, quae aureola dicitur; ita
              etiam perfectissimae victoriae quae habetur de impugnatione exteriori, debetur
              aureola. Perfectissima autem victoria de exterioribus passionibus consideratur ex
              duobus. Primo ex magnitudine passionis. Inter omnes autem passiones illatas exterius
              praecipue locum mors tenet, sicut et in passionibus interioribus praecipue sunt
              venereorum concupiscentiae; et ideo quando aliquis obtinet victoriam de morte, et
              ordinatis ad mortem, perfectissime vincit. Secundo perfectio victoriae consideratur ex
              causa pugnae; quando scilicet pro honestissima causa pugnatur, quae scilicet est ipse
              Christus. Et haec duo in martyrio considerantur, quod est mors suscepta propter
              Christum. Martyrem enim non facit poena, sed causa. Et ideo martyrio aureola debetur,
              sicut et virginitati.</p>
            <p xml:id="ta-l4d49q5-d1e573">Ad primum ergo dicendum, quod sustinere mortem propter Christum, quantum est de se,
              est opus supererogationis: non enim quilibet tenetur fidem suam coram persecutore
              profiteri: sed in casu est de necessitate salutis, quando scilicet aliquis a
              persecutore deprehensus de fide sua requiritur, quam confiteri tenetur. Nec tamen
              sequitur quod aureolam non mereatur. Aureola enim non debetur operi supererogationis
              inquantum est supererogatio, sed inquantum perfectionem quamdam habet; unde tali
              perfectione manente, etiam si non sit supererogatio, aliquis aureolam meretur.</p>
            <p xml:id="ta-l4d49q5-d1e576">Ad secundum dicendum, quod martyrio non debetur aliquod praemium secundum hoc quod ab
              exteriori infligitur, sed secundum hoc quod voluntarie sustinetur: quia non meremur
              nisi per ea quae sunt in nobis: et quanto id quod quis sustinet voluntarie, est
              difficilius, et magis natum voluntati repugnare, tanto voluntas quae propter Christum
              illud sustinet, ostenditur firmius fixa in Christo; et ideo excellentius ei praemium
              debetur.</p>
            <p xml:id="ta-l4d49q5-d1e579">Ad tertium dicendum, quod quidam actus sunt qui in ipso actu habent quamdam
              vehementiam delectationis vel difficultatis; et in talibus actus semper addit ad
              rationem meriti vel demeriti secundum quod in actu oportet voluntatem variari ex
              vehementia actus a statu in quo prius erat: et ideo, ceteris paribus, actu luxuriam
              exercens plus peccat quam qui solum in actum consentit; quia in ipso actu voluntas
              augetur. Similiter cum actus martyrii maximam difficultatem habeat, voluntas martyrii
              non pertingit ad illud meritum quod actui martyrum debetur ratione difficultatis;
              quamvis possit etiam pervenire ad ulterius praemium, considerata radice merendi: quia
              aliquis ex majori caritate potest velle sustinere martyrium, quam alius sustineat.
              Unde voluntarie martyr potest mereri sua voluntate praemium essentiale aequale vel
              majus eo quod martyri debetur. Sed aureola debetur difficultati quae est ipsa pugna
              martyrii; unde aureola voluntarie tantum martyribus non debetur.</p>
            <p xml:id="ta-l4d49q5-d1e583">Ad quartum dicendum, quod sicut delectationes tactus, circa quas est temperantia,
              praecipuum locum tenent inter omnes delectationes interiores et exteriores; ita
              dolores tactus omnibus aliis doloribus praeeminent; et ideo difficultati illi quae
              accidit in sustinendo dolores tactus, puta qui sunt in verberibus et hujusmodi,
              debetur aureola magis quam difficultati sustinendi interiores dolores; pro quibus
              tamen aliquis non proprie dicitur martyr, nisi secundum quamdam similitudinem; et hoc
              modo Hieronymus loquitur.</p>
            <p xml:id="ta-l4d49q5-d1e586">Ad quintum dicendum, quod afflictio poenitentiae non est, proprie loquendo,
              martyrium, quia non consistit in his quae ad mortem inferendam ordinantur, cum
              ordinetur solum ad carnem domandam; quam mensuram si excesserit, erit afflictio
              culpanda. Dicitur ergo propter similitudinem afflictionis martyrium: quae quidem
              afflictio excedit martyrii afflictionem diuturnitate, sed exceditur intensione.</p>
            <p xml:id="ta-l4d49q5-d1e589">Ad sextum dicendum, quod secundum Augustinum in 1 de Civ. Dei, nulli licitum est sibi
              manus injicere quacumque ex causa, nisi forte divino instinctu fiat ad exemplum
              fortitudinis extendendum, ut mors contemnatur. Illi autem de quibus est objectum,
              divino instinctu mortem sibi intulisse creduntur; et propter hoc eorum martyria
              Ecclesia celebrat.</p>
            <p xml:id="ta-l4d49q5-d1e592">Ad septimum dicendum, quod si aliquis propter fidem vulnus mortale accipiat, et
              supervivat, non est dubium quod aureolam meretur; sicut de beata Caecilia patet, quae
              triduo supervixit, et de multis martyribus qui in carcere sunt defuncti. Sed etiam si
              vulnus non mortale accipiat, et tamen exinde mortem incurrat, creditur aureolam
              promereri; quamvis quidam dicant, quod aureolam non meretur, si ex incuria vel
              negligentia propria mortem incurrat: non enim ista negligentia eum ad mortem
              perduxisset, nisi praesupposito vulnere quod pro fide acceptum est; et ita vulnus
              propter Christum susceptum est ei plena occasio mortis. Unde propter hoc aureolam non
              videtur amittere, nisi sit talis negligentia quae culpam mortalem inducat, quae ei et
              auream aufert et aureolam. Si vero ex vulnere mortali suscepto non moriatur aliquo
              casu contingente, vel etiam vulnera non mortalia susceperit, et adhuc carcerem
              sustinens moriatur; adhuc aureolam meretur; unde et quorumdam sanctorum martyria in
              Ecclesia celebrantur qui in carcere mortui sunt aliquibus verberibus longe ante
              susceptis, sicut patet de Marcello Papa. Qualitercumque igitur afflictio propter
              Christum illata usque ad mortem continuetur (sive mors inde sequatur, sive non),
              aliquis martyr efficitur, et aureolam meretur. Si vero non continuetur usque ad
              mortem; non propter hoc aliquis dicetur martyr; sicut patet de Sylvestro, de quo non
              solemnizat Ecclesia sicut de martyre, quia in pace vitam finivit, quamvis prius
              aliquas passiones sustinuerit.</p>
            <p xml:id="ta-l4d49q5-d1e595">Ad octavum dicendum, quod sicut temperantia non est circa delectationes in pecuniis
              vel in honoribus et hujusmodi, sed solum in delectationibus tactus quasi praecipuis;
              ita etiam fortitudo est circa pericula mortis sicut circa praecipua, ut dicitur in 3
              Ethic.; et ideo soli injuriae quae irrogatur circa corpus proprium, ex qua nata est
              mors sequi, debetur aureola. Sive igitur aliquis propter Christum res temporales, sive
              famam, vel quidquid hujusmodi amittat, non efficitur propter hoc proprie martyr, nec
              meretur aureolam; nec plus aliquis potest ordinate res exteriores diligere quam
              proprium corpus: amor autem inordinatus non coadjuvat ad meritum aureolae: nec etiam
              potest dolor de amissione rerum coaequari dolori de corporis occisione, et aliis
              hujusmodi.</p>
            <p xml:id="ta-l4d49q5-d1e598">Ad nonum dicendum, quod causa sufficiens ad martyrium non solum est confessio fidei,
              sed quaecumque alia virtus, non politica, sed infusa, quae finem habeat Christum.
              Quolibet enim actu virtutis aliquis testis Christi efficitur, inquantum opera quae in
              nobis Christus perficit, testimonium bonitatis ejus sunt; unde aliquae virgines sunt
              occisae pro virginitate quam servare volebant, sicut beata Agnes, et quaedam aliae,
              quarum martyria in Ecclesia celebrantur.</p>
            <p xml:id="ta-l4d49q5-d1e602">Ad decimum dicendum, quod veritas fidei habet Christum pro fine vel pro objecto; et
              ideo confessio ipsius aureolam meretur, si poena addatur, non solum ex parte finis,
              sed ex parte materiae. Sed confessio cujuscumque alterius veritatis non est causa
              sufficiens ad martyrium ratione materiae, sed solum ratione finis; utpote si aliquis
              prius vellet occidi quam quodcumque mendacium dicendo, contra ipsum peccare.</p>
            <p xml:id="ta-l4d49q5-d1e605">Ad undecimum dicendum, quod etiam bonum increatum excedit omne bonum creatum; unde
              quicumque finis creatus, sive sit bonum commune, sive bonum privatum, non potest actui
              tantam bonitatem praestare quantam finis increatus; cum scilicet aliquid propter Deum
              agitur: et ideo cum quis propter bonum commune non relatum ad Christum mortem
              sustinet, aureolam non meretur; sed si hoc referatur ad Christum, aureolam merebitur,
              et martyr erit; utpote si rempublicam defendat ab hostium impugnatione qui fidem
              Christi corrumpere moliuntur, et in tali defensione mortem sustineat.</p>
            <p xml:id="ta-l4d49q5-d1e608">Ad duodecimum dicendum, quod quidam dicunt, quod in innocentibus occisis pro Christo
              virtute divina acceleratus est usus rationis, sicut et in Joanne Baptista, dum adhuc
              esset in materno utero; et secundum hoc vere martyres fuerunt et voluntate et actu, et
              aureolam habent. Sed alii dicunt, quod fuerunt martyres actu tantum, et non voluntate:
              quod videtur sentire Bernardus, distinguens tria genera martyrum, ut dictum est; et
              secundum hoc innocentes sicut non pertingunt ad perfectam rationem martyrii, sed
              aliquid martyrii habent ex hoc quod passi sunt pro Christo; ita etiam aureolam habent,
              non quidem secundum perfectam rationem; sed secundum aliquam participationem,
              inquantum scilicet gaudent se in obsequium Christi occisos esse, ut dictum est de
              pueris baptizatis, quod habebunt aliquod gaudium de innocentia, et carnis
              integritate.</p>

          </div>
          <div xml:id="ta-l4d49q5-Dd1e612">
            <head xml:id="ta-l4d49q5-Hd1e614">Quaestiuncula 3</head>
            <p xml:id="ta-l4d49q5-d1e617">Ad tertiam quaestionem dicendum, quod sicut per martyrium et virginitatem aliquis
              perfectissimam victoriam obtinet de carne et mundo; ita et perfectissima victoria
              contra Diabolum obtinetur, quando aliquis non solum Diabolo impugnanti non cedit, sed
              etiam eum expellit, et non solum a se, sed etiam ab aliis. Hoc autem fit per
              praedicationem et doctrinam. Et ideo praedicationi et doctrinae aureola debetur, sicut
              et virginitati et martyrio. Nec est dicendum, ut quidam dicunt, quod tantum debeatur
              praelatis, quibus competit ex officio praedicare et docere; sed quibuscumque qui
              licite hunc actum exercent. Praelatis autem non debetur, quamvis habeant officium
              praedicandi, nisi actu praedicent: quia corona non debetur habitui, sed actuali
              pugnae, secundum illud 2 Timoth. 2, 5: <quote xml:id="ta-l4d49q5-Qd1e619">non coronabitur nisi qui legitime
                certaverit</quote>.</p>
            <p xml:id="ta-l4d49q5-d1e623">Ad primum ergo dicendum, quod praedicare et docere sunt actus alicujus virtutis,
              scilicet misericordiae; unde et inter spirituales eleemosynas computantur, ut patet
              supra, dist. 25, quaest. 2, art. 3.</p>
            <p xml:id="ta-l4d49q5-d1e626">Ad secundum dicendum, quod quamvis facultas praedicandi et docendi quandoque ex
              studio proveniat, tamen usus doctrinae ex voluntate procedit, quae per caritatem
              informatur a Deo infusam; et sic actus ejus meritorius esse potest.</p>
            <p xml:id="ta-l4d49q5-d1e629">Ad tertium dicendum, quod exaltatio in hac vita non diminuit alterius vitae praemium,
              nisi ei qui in tali exaltatione propriam gloriam quaerit; qui autem talem exaltationem
              in utilitatem aliorum convertit, ex ea sibi mercedem acquirit. Cum enim dicitur quod
              doctrinae debetur aureola, intelligendum est doctrinae quae est de pertinentibus ad
              salutem, per quam Diabolus a cordibus hominum expugnatur, sicut quibusdam
              spiritualibus armis, de quibus dicitur 2 Corinth. 10, 4: <quote xml:id="ta-l4d49q5-Qd1e631">arma militiae nostrae
                non sunt carnalia, sed spiritualia</quote>.</p>
          </div>
        </div>
        <div xml:id="ta-l4d49q5-Dd1e638" type="articulus">
          <head xml:id="ta-l4d49q5-Hd1e640">Articulus 4</head>

          <head xml:id="ta-l4d49q5-Hd1e643" type="question-title">Utrum Christo aureola debeatur</head>

          <div xml:id="ta-l4d49q5-Dd1e646">
            <head xml:id="ta-l4d49q5-Hd1e648">Quaestiuncula 1</head>
            <p xml:id="ta-l4d49q5-d1e651">Ad quartum sic proceditur. Videtur quod Christo aureola debeatur. Debetur enim
              aureola virginitati, martyrio et doctrinae. Sed in Christo haec tria praecipue
              fuerunt. Ergo Christo praecipue aureola competit.</p>
            <p xml:id="ta-l4d49q5-d1e654">Praeterea, omne quod est perfectissimum in rebus humanis, praecipue Christo est
              attribuendum. Sed praemium aureolae debetur excellentissimis meritis. Ergo Christo
              debetur.</p>
            <p xml:id="ta-l4d49q5-d1e657">Praeterea, Cyprianus dicit, quod imaginem Dei virginitas portat. Virginitatis ergo
              exemplar in Deo est; et sic videtur quod Christo etiam, inquantum est Deus, aureola
              competit.</p>
            <p xml:id="ta-l4d49q5-d1e660">Sed contra, aureola est gaudium de conformitate ad Christum, ut dicitur. Sed nullus
              conformatur vel similatur sibi ipsi, ut patet per philosophum. Ergo Christo non
              debetur aureola.</p>
            <p xml:id="ta-l4d49q5-d1e664">Praeterea, Christi praemium nunquam est augmentatum. Sed Christus ab instanti
              conceptionis suae non habuit aureolam, quia tunc nunquam pugnaverat. Ergo nunquam
              postea aureolam habuit.</p>

          </div>
          <div xml:id="ta-l4d49q5-Dd1e668">
            <head xml:id="ta-l4d49q5-Hd1e670">Quaestiuncula 2</head>
            <p xml:id="ta-l4d49q5-d1e673">Ulterius. Videtur quod Angelis aureola debeatur. Quia, ut dicit Hieronymus de
              virginitate loquens, <quote xml:id="ta-l4d49q5-Qd1e675">in carne praeter carnem vivere potius est vita angelica
                quam humana</quote>; et 1 Cor. 7, dicit Glossa, quod virginitas est portio angelica.
              Cum igitur virginitati respondeat aureola, videtur quod Angelis debeatur.</p>
            <p xml:id="ta-l4d49q5-d1e679">Praeterea, nobilior est incorruptio spiritus quam incorruptio carnis. Sed in Angelis
              invenitur incorruptio spiritus, quia nunquam peccaverunt. Ergo eis magis debetur
              aureola quam hominibus incorruptis carne, qui alias aliquando peccaverunt.</p>
            <p xml:id="ta-l4d49q5-d1e682">Praeterea, doctrinae debetur aureola. Sed Angeli nos docent purgando, illuminando et
              perficiendo, ut Dionysius dicit. Ergo eis debetur aureola saltem doctorum.</p>
            <p xml:id="ta-l4d49q5-d1e685">Sed contra, 2 Timoth., 2, 5: <quote xml:id="ta-l4d49q5-Qd1e687">non coronabitur nisi qui legitime
                certaverit</quote>. Sed in Angelis non est pugna. Ergo nec eis aureola debetur.</p>
            <p xml:id="ta-l4d49q5-d1e692">Praeterea, aureola non debetur actui qui per corpus non exercetur; unde amantibus
              virginitatem et martyrium et doctrinam, si exterius haec eis non insunt, aureola non
              debetur. Sed Angeli sunt incorporei. Ergo aureolam non habent.</p>

          </div>
          <div xml:id="ta-l4d49q5-Dd1e696">
            <head xml:id="ta-l4d49q5-Hd1e698">Quaestiuncula 3</head>
            <p xml:id="ta-l4d49q5-d1e701">Ulterius. Videtur quod aureola etiam corpori debeatur. Praemium enim essentiale est
              potius quam accidentale. Sed dos, quae ad praemium essentiale pertinet, non solum est
              in anima, sed etiam in corpore. Ergo et aureola, quae pertinet ad praemium
              accidentale.</p>
            <p xml:id="ta-l4d49q5-d1e704">Praeterea, peccato quod per corpus exercetur, respondet poena in anima et corpore.
              Ergo et merito quod exercetur per corpus, debetur praemium et in anima et in corpore.
              Sed meritum aureolae per corpus exercetur. Ergo aureola etiam debetur corpori.</p>
            <p xml:id="ta-l4d49q5-d1e707">Praeterea, in corporibus martyrum apparebit quaedam virtutis pulchritudo in ipsis
              cicatricibus corporis; unde dicit Augustinus, 22 de Civit. Dei: <quote xml:id="ta-l4d49q5-Qd1e709">nescio quomodo
                sic afficimur amore martyrum beatorum, ut velimus in illo regno in eorum corporibus
                videre vulnerum cicatrices, quas pro Christi nomine pertulerunt; et fortasse
                videbimus; non enim erit in eis deformitas, sed dignitas; et quaedam, quamvis in
                corpore, non corporis, sed virtutis pulchritudo fulgebit</quote>. Ergo videtur quod
              aureola martyrum sit in corpore; et eadem ratione de aliis.</p>
            <p xml:id="ta-l4d49q5-d1e713">Sed contra, animae quae modo sunt in Paradiso, habent aureolas, nec tamen habent
              corpora. Ergo proprium subjectum aureolae non est corpus, sed anima.</p>
            <p xml:id="ta-l4d49q5-d1e717">Praeterea, omne meritum est ab anima. Ergo praemium totum in anima esse debet.</p>
          </div>
          <div xml:id="ta-l4d49q5-Dd1e722">
            <head xml:id="ta-l4d49q5-Hd1e724">Quaestiuncula 1</head>
            <p xml:id="ta-l4d49q5-d1e727">Respondeo dicendum ad primam quaestionem, quod circa hoc duplex est opinio. Quidam
              enim dicunt, quod in Christo est aureola secundum propriam aureolae rationem, cum in
              eo pugna inveniatur et victoria, et per consequens corona secundum propriam rationem.
              Sed diligenter considerando, quamvis Christo competat ratio aureae vel coronae, non
              tamen ei competit ratio aureolae; aureola enim ex hoc ipso quod diminutive dicitur,
              importat aliquid quod participative et non secundum sui plenitudinem possidetur; unde
              illis competit aureolam habere in quibus est aliqua perfectioris victoriae
              participatio secundum imitationem ejus in quo perfectae victoriae plena ratio
              consistit; et ideo, cum in Christo inveniatur hujusmodi principalis et plena victoriae
              ratio, per cujus victoriam omnes alii victores constituuntur, ut patet Joan. 16, 33:
                <quote xml:id="ta-l4d49q5-Qd1e729">confidite: ego vici mundum</quote>; et Apoc. 5, 5: <quote xml:id="ta-l4d49q5-Qd1e732">ecce vicit leo de
                tribu Juda</quote>; Christo non competet aureolam habere, sed aliquid unde omnes
              aureolae originantur; unde Apoc. 3, 21: <quote xml:id="ta-l4d49q5-Qd1e735">qui vicerit, faciam eum sedere in
                throno meo, sicut ego vici, et sedeo in throno patris mei</quote>. Unde secundum
              alios dicendum est, quod quamvis id quod est in Christo, non habeat rationem aureolae,
              tamen est excellentius omni aureola.</p>
            <p xml:id="ta-l4d49q5-d1e739">Ad primum ergo dicendum, quod Christus fuit verissime virgo, martyr et doctor; sed
              tamen praemium accidentale his respondens in Christo non habet aliquam notabilem
              quantitatem in comparatione ad magnitudinem essentialis praemii; unde non habet
              aureolam sub ratione aureolae.</p>
            <p xml:id="ta-l4d49q5-d1e742">Ad secundum dicendum, quod aureola, quamvis debeatur operi perfectissimo quo ad nos,
              tamen aureola inquantum diminutive dicitur, significat quamdam participationem
              perfectionis ab aliquo in quo plenarie invenitur; et secundum hoc ad quamdam
              minorationem pertinet; et sic in Christo non invenitur, in quo omnis perfectio
              plenissime invenitur.</p>
            <p xml:id="ta-l4d49q5-d1e745">Ad tertium dicendum, quod quamvis virginitas habeat aliquo modo exemplar in Deo, non
              tamen habet exemplar unius rationis; incorruptio enim Dei, quam virginitas imitatur,
              non eadem ratione est in Deo et in aliquo virgine.</p>

          </div>
          <div xml:id="ta-l4d49q5-Dd1e749">
            <head xml:id="ta-l4d49q5-Hd1e751">Quaestiuncula 2</head>
            <p xml:id="ta-l4d49q5-d1e754">Ad secundam quaestionem dicendum, quod Angelis aureola non debetur: cujus ratio est,
              quia aureola proprie respondet cuidam perfectioni in excellenti merito. Ea vero quae
              in hominibus ad perfectionem meriti pertinent, Angelis sunt connaturalia, vel etiam
              spectant ad communem eorum statum, aut etiam ad ipsum praemium; et ideo propter quae
              hominibus debetur aureola, Angeli non habent aureolas.</p>
            <p xml:id="ta-l4d49q5-d1e757">Ad primum ergo dicendum, quod virginitas dicitur esse vita angelica, inquantum per
              gratiam virgines imitantur id quod Angeli habent per naturam: non enim virtutis est in
              Angelis quod omnino a delectationibus carnis abstineant, cum hujusmodi delectationes
              in eis esse non possint.</p>
            <p xml:id="ta-l4d49q5-d1e760">Ad secundum dicendum, quod perpetua incorruptio spiritus in Angelis praemium
              essentiale meretur: est enim de necessitate salutis, cum in eis non possit subsequi
              reparatio post ruinam.</p>
            <p xml:id="ta-l4d49q5-d1e763">Ad tertium dicendum, quod illi actus secundum quos Angeli nos docent, pertinent ad
              gloriam eorum, et ad communem ipsorum statum; unde per hujusmodi actus aureolam non
              merentur.</p>

          </div>
          <div xml:id="ta-l4d49q5-Dd1e767">
            <head xml:id="ta-l4d49q5-Hd1e769">Quaestiuncula 3</head>
            <p xml:id="ta-l4d49q5-d1e772">Ad tertiam quaestionem dicendum, quod aureola proprie est in mente, est enim gaudium
              de operibus illis quibus aureola debetur. Sed sicut ex gaudio essentialis praemii,
              quod est aurea, redundat quidam decor in corpore, qui est gloria corporis; ita ex
              gaudio aureolae resultat aliquis decor in corpore; ut sic aureola principaliter sit in
              mente, sed per quamdam redundantiam fulgeat etiam in carne.</p>
            <p xml:id="ta-l4d49q5-d1e775">Et per hoc patet responsio ad objecta. Tamen sciendum est, quod decor cicatricum quae
              in corporibus martyrum apparebunt, non potest dici aureola: quia aliqui martyres
              aureolam habebunt in quibus hujusmodi cicatrices non erunt, utpote illi qui sunt
              submersi, aut famis inedia vel squalore carceris interempti.</p>
          </div>
        </div>
        <div xml:id="ta-l4d49q5-Dd1e780" type="articulus">
          <head xml:id="ta-l4d49q5-Hd1e782">Articulus 5</head>

          <head xml:id="ta-l4d49q5-Hd1e785" type="question-title">Utrum convenienter designentur tres aureolae</head>

          <div xml:id="ta-l4d49q5-Dd1e788">
            <head xml:id="ta-l4d49q5-Hd1e790">Quaestiuncula 1</head>
            <p xml:id="ta-l4d49q5-d1e793">Ad quintum sic proceditur. Videtur quod inconvenienter designentur tres aureolae,
              virginum, martyrum, et praedicatorum. Aureola enim martyrum respondet virtuti
              fortitudinis, aureola virginum virtuti temperantiae, aureola vero doctorum virtuti
              prudentiae. Ergo videtur quod debeat esse quarta aureola, quae debeatur justitiae.</p>
            <p xml:id="ta-l4d49q5-d1e796">Praeterea, Exod. 25, dicit Glossa, quod corona aurea additur, cum per Evangelium his
              qui mandata custodiunt, vita aeterna promittitur. Matth. 19, 17: <quote xml:id="ta-l4d49q5-Qd1e798" source="http://scta.info/resource/mt19_17">si vis ad
                vitam ingredi; serva mandata</quote>. Huic aureola superponitur cum dicitur:
                <quote xml:id="ta-l4d49q5-Qd1e801">si vis perfectus esse, vade, et vende omnia quae habes, et da
                pauperibus</quote>. Ergo paupertati debetur aureola.</p>
            <p xml:id="ta-l4d49q5-d1e805">Praeterea, per votum obedientiae aliquis se Deo subjicit totaliter. Ergo in voto
              obedientiae maxima perfectio consistit; et ita videtur quod ei aureola debeatur.</p>
            <p xml:id="ta-l4d49q5-d1e808">Praeterea, multa sunt etiam alia supererogationis opera, de quibus homo in futuro
              speciale gaudium habebit. Ergo multae sunt aliae aureolae praeter istas tres.</p>
            <p xml:id="ta-l4d49q5-d1e812">Praeterea, sicut aliquis divulgat fidem praedicando et docendo, ita scripta
              compilando. Ergo et talibus quarta aureola debetur.</p>

          </div>
          <div xml:id="ta-l4d49q5-Dd1e816">
            <head xml:id="ta-l4d49q5-Hd1e818">Quaestiuncula 2</head>
            <p xml:id="ta-l4d49q5-d1e821">Ulterius. Videtur quod aureola virginum sit inter alias potissima. Quia Apocal. 14,
              dicitur de virginibus quod sequuntur agnum quocumque ierit; et quod nemo alius poterat
              dicere canticum quod virgines cantabant. Ergo virgines habent excellentiorem
              aureolam.</p>
            <p xml:id="ta-l4d49q5-d1e824">Praeterea, Cyprianus dicit de virginibus, quod sunt illustrior portio gregis Christi.
              Ergo eis magis aureola debetur.</p>
            <p xml:id="ta-l4d49q5-d1e827">Praeterea, videtur quod potissima sit aureola martyrum. Quia dicit Haymo, quod non
              omnes virgines conjugatos praecedunt; sed hi specialiter qui in tormento passionis
              virginitate insuper custodita coaequantur martyribus conjugatis. Ergo martyrium dat
              virginitati praeeminentiam super alios status. Ergo martyrio potior aureola
              debetur.</p>
            <p xml:id="ta-l4d49q5-d1e830">Praeterea, videtur quod potissima debeatur doctori. Quia Ecclesia militans exemplata
              est ab Ecclesia triumphante. Sed in Ecclesia militante maximus honor debetur
              doctoribus, 1 Timoth. 5, 17: <quote xml:id="ta-l4d49q5-Qd1e832" source="http://scta.info/resource/Itim5_17">qui bene praesunt presbyteri, duplici honore digni
                habentur; maxime qui laborant in verbo et doctrina</quote>. Ergo in Ecclesia
              triumphante eis potior aureola debetur.</p>

          </div>
          <div xml:id="ta-l4d49q5-Dd1e837">
            <head xml:id="ta-l4d49q5-Hd1e839">Quaestiuncula 3</head>
            <p xml:id="ta-l4d49q5-d1e842">Ulterius. Videtur quod unus aureolam virginitatis vel martyrii vel doctoris
              excellentius alio non habet. Quia ea quae sunt in termino perfectionis non intenduntur
              et remittuntur. Sed aureola debetur operibus quae sint in termino perfectionis. Ergo
              aureola non intenditur nec remittitur.</p>
            <p xml:id="ta-l4d49q5-d1e845">Praeterea, virginitas non suscipit magis et minus, cum importet privationem quamdam;
              et negationes non intendantur nec remittantur. Ergo nec praemium virginitatis,
              scilicet aureola virginum, intenditur et remittitur.</p>
            <p xml:id="ta-l4d49q5-d1e848">Sed contra, aureola superponitur aureae. Sed aurea est intensior in uno quam in alio.
              Ergo et aureola.</p>
          </div>
          <div xml:id="ta-l4d49q5-Dd1e853">
            <head xml:id="ta-l4d49q5-Hd1e855">Quaestiuncula 1</head>
            <p xml:id="ta-l4d49q5-d1e858">Respondeo dicendum ad primam quaestionem, quod aureola est quoddam privilegiatum
              praemium, privilegiatae victoriae respondens, ut patet ex dictis, et ideo secundum
              privilegiatas victorias in tribus pugnis, quae cuilibet homini imminent, tres aureolae
              sumuntur. In pugna enim quae est contra carnem, ille potissimam victoriam obtinet qui
              a delectabilibus venereis, quae sunt praecipua in hoc genere, omnino abstinet; et ideo
              virginitati aureola debetur. In pugna vero qua contra mundum pugnatur, illa est
              praecipua, cum a mundo persecutionem usque ad mortem sustinemus; unde et martyribus,
              qui in ista pugna victoriam obtinent, secunda aureola debetur. In pugna vero qua
              contra Diabolum pugnamus, illa est praecipua victoria, cum aliquis hostem non solum a
              se, sed a cordibus aliorum removet: quod fit per praedicationem et doctrinam; et ideo
              doctoribus et praedicatoribus tertia aureola debetur. Quidam vero distinguunt tres
              aureolas secundum tres vires animae, ut dicantur tres aureolae respondere potissimis
              trium virium animae actibus. Potissimus enim actus rationalis est veritatem fidei
              etiam in aliis diffundere; et huic actui debetur doctorum aureola. Irascibilis vero
              actus potissimus est etiam mortem propter Christum superare; et huic actui debetur
              aureola martyrum. Concupiscibilis autem actus potissimus est a delectabilibus maximis
              penitus abstinere; et huic debetur aureola virginum. Alii vero aureolas tres
              distinguunt secundum ea quibus Christo nobilissime conformamur. Ipse enim mediator
              fuit inter mundum et patrem. Fuit ergo doctor, secundum quod veritatem quam a patre
              acceperat, mundo manifestavit; fuit autem martyr, secundum quod a mundo persecutionem
              sustinuit; fuit vero virgo, inquantum puritatem in seipso conservavit. Et ideo
              doctores, martyres, virgines ei perfectissime conformantur; unde talibus debetur
              aureola.</p>
            <p xml:id="ta-l4d49q5-d1e861">Ad primum ergo dicendum, quod in actu justitiae non attenditur aliqua pugna, sicut in
              actibus aliarum virtutum: nec tamen hoc verum est, quod docere sit actus prudentiae;
              immo potius est actus caritatis vel misericordiae, secundum quod ex tali habitu
              inclinamur ad hujusmodi exercitium, vel etiam sapientiae ut dirigentis. Vel potest
              dici, secundum alios, quod justitia circuit omnes virtutes; et ideo ei specialis
              aureola non debetur. Quomodo autem hoc sit verum, dictum est in Lib. 3, dist. 33,
              quaest. 3, art. 4.</p>
            <p xml:id="ta-l4d49q5-d1e864">Ad secundum dicendum, quod paupertas quamvis sit opus perfectionis, non tamen tenet
              summum locum in aliqua spirituali pugna: quia amor corporalium minus impugnat quam
              concupiscentia carnis, vel persecutio inflicta in corpus proprium. Unde paupertati non
              debetur aureola; sed debetur ei judiciaria potestas ratione humiliationis, quae
              consequitur paupertatem, ut supra dictum est. Glossa autem inducta large accipit
              aureolam pro quolibet praemio quod redditur merito excellenti.</p>
            <p xml:id="ta-l4d49q5-d1e867">Et similiter dicendum ad tertium et quartum.</p>
            <p xml:id="ta-l4d49q5-d1e871">Ad quintum dicendum, quod etiam scribentibus sacram doctrinam debetur aureola; sed
              haec non distinguitur ab aureola doctorum, quia scripta componere quidam modus docendi
              est.</p>

          </div>
          <div xml:id="ta-l4d49q5-Dd1e875">
            <head xml:id="ta-l4d49q5-Hd1e877">Quaestiuncula 2</head>
            <p xml:id="ta-l4d49q5-d1e880">Ad secundam quaestionem dicendum, quod praeeminentia aureolae ad aureolam potest
              dupliciter attendi. Primo ex parte pugnae, ut dicatur aureola potior quae fortiori
              pugnae debetur; et per hunc modum aureola martyrum aliis aureolis supereminet quodam
              modo, et aureola virginum alio modo. Pugna enim martyrii est fortior secundum seipsam,
              et vehementius affligens: pugna carnis est periculosior, inquantum est diuturnior, et
              magis nobis imminet e vicino. Secundo ex parte eorum de quibus est pugna; et sic
              aureola doctorum inter omnes est potior: quia hujusmodi pugna versatur circa bona
              intelligibilia, aliae vero pugnae circa sensibiles passiones. Sed illa eminentia quae
              attenditur ex parte pugnae, est aureolae essentialior: quia aureola secundum propriam
              rationem respicit victoriam et pugnam. Difficultas etiam pugnae quae attenditur ex
              parte ipsius pugnae, est potior quam illa quae attenditur ex parte nostri, inquantum
              est nobis vicinior. Et ideo, simpliciter loquendo, aureola martyrum inter omnes est
              potior; et ideo dicitur Matth. 5, in Glossa, quod in octava beatitudine, quae ad
              martyres pertinet, scilicet: <quote xml:id="ta-l4d49q5-Qd1e882">beati qui persecutionem patiuntur</quote> etc.,
              omnes aliae perficiuntur. Propter hoc etiam Ecclesia in connumeratione sanctorum
              martyres doctoribus et virginibus praeordinat. Sed quantum ad aliquid, nihil prohibet
              alias aureolas excellentiores esse.</p>
            <p xml:id="ta-l4d49q5-d1e886">Et per hoc patet solutio ad objecta.</p>

          </div>
          <div xml:id="ta-l4d49q5-Dd1e890">
            <head xml:id="ta-l4d49q5-Hd1e892">Quaestiuncula 3</head>
            <p xml:id="ta-l4d49q5-d1e895">Ad tertiam quaestionem dicendum, quod cum meritum sit quodammodo praemii causa;
              oportet diversificari praemia, secundum quod merita diversificantur. Aliquid enim
              intenditur et remittitur per intensionem et remissionem suae causae. Meritum autem
              aureolae potest esse majus et minus; unde et aureola potest esse major et minor.
              Sciendum tamen, quod meritum aureolae potest intendi dupliciter: uno modo ex parte
              radicis, alio modo ex parte operis. Contingit enim esse aliquos duos, quorum unus ex
              minori caritate majus tormentum martyrii sustinet, vel magis praedicationi instat, aut
              etiam magis se a delectabilibus carnis elongat. Intensioni ergo meriti quae attenditur
              penes radicem, non respondet intensio aureolae, sed intensio aureae; sed intensioni
              meriti quae est ex genere actus, respondet intensio aureolae. Unde potest esse quod
              aliquis qui minus in martyrio meretur quantum ad essentiale praemium, habebit pro
              martyrio majorem aureolam.</p>
            <p xml:id="ta-l4d49q5-d1e898">Ad primum ergo dicendum, quod merita quibus debentur aureolae, non attingunt ad
              terminum perfectionis simpliciter, sed secundum speciem; sicut ignis est specie
              subtilissimum corporum; unde nihil prohibet unam aureolam alia esse excellentiorem,
              sicut unus ignis est alio subtilior.</p>
            <p xml:id="ta-l4d49q5-d1e901">Ad secundum dicendum, quod una virginitas potest esse alia major propter majorem
              recessum a virginitatis contrario; ut dicatur in illa esse major virginitas quae magis
              occasiones corruptionis vitat; sicut privationes intendi possunt, ut cum dicitur homo
              magis caecus, quia magis elongatur a visu.</p>
          </div>
        </div>
        <div xml:id="ta-l4d49q5-Dd1e906">
          <head xml:id="ta-l4d49q5-Hd1e908">Expositio textus</head>
          <p xml:id="ta-l4d49q5-d1e911"><quote xml:id="ta-l4d49q5-Qd1e912">Suos fines habebunt duae civitates</quote>. Hoc ideo dicitur, quia usque ad diem
            judicii numerus electorum et damnatorum augetur; et etiam gloria et poena augeri potest,
            saltem quantum ad praemium et poenam accidentalem; sed post judicium ulterius augeri non
            poterit. <quote xml:id="ta-l4d49q5-Qd1e915">Denarius enim unus</quote>. Hoc dicitur propter hoc quod idem est
            objectum omnium beatorum. <quote xml:id="ta-l4d49q5-Qd1e918">Ille quippe beate vivit qui vivit ut vult, nec male
              aliquid vult</quote>. Haec sententia Augustini concordat cum sententia philosophi, ut
            per <quote xml:id="ta-l4d49q5-Qd1e921">vivere</quote> operatio vitae intelligatur; per hoc autem quod dicitur:
              <quote xml:id="ta-l4d49q5-Qd1e924">ut vult</quote>, ostenditur operatio non impedita; per hoc autem quod dicitur:
              <quote xml:id="ta-l4d49q5-Qd1e927">nec aliquid male vult</quote>, ostenditur esse connaturalis, quia mala sunt
            contra naturam. <quote xml:id="ta-l4d49q5-Qd1e931">Quo retardatur quodammodo, ne tota intentione pergat in illud
              summum caelum, donec appetitus ille conquiescat</quote>. Ista retardatio intelligitur
            quantum ad hoc quod anima a corpore separata non habet perfectum esse; et ita nec
            perfectam operationem, qua possit Deo perfecte conjungi.</p>
        </div>
      </div>
    </body>
  </text>
</TEI>