<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber II, Distinctio 36, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Liber II, Distinctio 36, Quaestio 1</title>
          <date when="2016-03-18">March 18, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-18">March 18, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l2d36q1">
        <head xml:id="ta-l2d36q1-Hd1e89">Quaestio 1</head>
        <div xml:id="ta-l2d36q1-Dd1e92">
          <head xml:id="ta-l2d36q1-Hd1e94">Prooemium</head>
          <p xml:id="ta-l2d36q1-d1e97">Pertractata illa opinione quae ponit actus peccatorum, inquantum sunt actus, bonos
            esse, et a Deo, occasione ultimae objectionis contra hanc opinionem inductae, quae
            sumebatur ex differentia culpae et poenae, hic inquirit, utrum possit esse idem culpa et
            poena: et dividitur in partes tres: in prima determinat quaestionem; in secunda removet
            quamdam dubitationem incidentem ex his quae in determinatione quaestionis dicta sunt,
            ibi: <quote xml:id="ta-l2d36q1-Qd1e99">illud autem diligenter est annotandum</quote>; in tertia ponit dictorum
            replicationem, ibi: <quote xml:id="ta-l2d36q1-Qd1e102">satis diligenter eorum posuimus sententias qui dicunt omnes
              actus naturas bonas esse</quote>. Prima dividitur in duas: in prima ostendit quaedam
            peccata etiam poenas peccatorum esse; in secunda inquirit, quomodo hoc possit esse, ibi:
              <quote xml:id="ta-l2d36q1-Qd1e105">et ideo merito quaeritur, utrum inquantum peccatum est, sit poena
              peccati</quote>. Et dividitur haec pars in partes duas: in prima parte ostendit modum
            quo peccata dicuntur esse poenae, non per se sed ratione annexi; in secunda ostendit
            quod etiam ipsa peccata poenae esse possunt, ibi: <quote xml:id="ta-l2d36q1-Qd1e108">in nullo tamen praejudicium
              fieri veritati putatur</quote>. Prima in tres dividitur: in prima ponit modum quo omne
            peccatum poena potest dici ratione effectus, scilicet inquantum corruptionis naturae
            causa est, quae poena quaedam est; in secunda ostendit modum quo quaedam peccata, etsi
            non omnia, poenae peccatorum dici possunt ratione causae, quae est subtractio gratiae,
            ibi: <quote xml:id="ta-l2d36q1-Qd1e111">et licet ex hoc sensu omne peccatum mortale possit dici poena, non tamen
              omne potest dici poena peccati</quote>; in tertia excludit quamdam objectionem, ibi:
              <quote xml:id="ta-l2d36q1-Qd1e115">sed cum ait crimina criminibus vindicari, videtur insinuare ea ipsa quae
              peccata sunt, essentialiter esse poenas peccati. In nullo tamen praejudicium fieri
              veritati putatur</quote>. Hic ostendit ipsamet peccata poenas peccatorum esse: et
            circa hoc tria facit: primo proponit quod intendit; secundo probat universaliter in omni
            genere peccatorum, ibi: <quote xml:id="ta-l2d36q1-Qd1e118">quod autem quaedam peccata poenae sint (...) evidenter
              tradit Augustinus</quote>; tertio probat specialiter in quibusdam generibus
            peccatorum, in quibus magis manifestum est, ibi: <quote xml:id="ta-l2d36q1-Qd1e121">praeterea nullatenus ambigendum
              est quaedam peccata absque ullo scrupulo poenas esse. Illud diligenter
              annotandum</quote>. Hic removet quamdam dubitationem ex dictis Augustini supra
            inductis exortam: et circa hoc duo facit: primo ostendit contrarietatem inter dicta
            Augustini et Hieronymi; secundo ponit solutionem, ibi: <quote xml:id="ta-l2d36q1-Qd1e124">ad quod dici potest, quod
              Augustinus secundum statum hujus miseriae (...) illud tradidit</quote>. Hic quinque
            quaeruntur: 1 utrum unum peccatum possit esse causa alterius peccati; 2 si passio possit
            dici peccatum; 3 si peccatum potest esse poena peccati; 4 si omnis poena pro aliqua
            culpa in homine sit; 5 de distinctione bonorum quae in fine distinctionis innuitur.</p>
        </div>
        <div xml:id="ta-l2d36q1-Dd1e129" type="articulus">
          <head xml:id="ta-l2d36q1-Hd1e131">Articulus 1</head>
          <head xml:id="ta-l2d36q1-Hd1e134" type="question-title">Utrum peccatum unum possit esse causa alterius peccati</head>

          <p xml:id="ta-l2d36q1-d1e137">Ad primum sic proceditur. Videtur quod peccatum non possit esse causa peccati. Quod
            enim nihil est, non videtur habere rationem causae. Sed peccatum nihil est, et nihil
            fiunt homines cum peccant, ut supra in praecedenti dist. ex verbis Augustini habitum
            est. Ergo peccatum non potest esse causa peccati.</p>
          <p xml:id="ta-l2d36q1-d1e140">Praeterea, causa est ad quam de necessitate sequitur aliud. Sed quod est necessarium,
            non est voluntarium, ut Augustinus dicit: et quod non est voluntarium, non est peccatum.
            Ergo illud quod sequitur ad alterum sicut ad causam, non est peccatum, et ita peccatum
            causa peccati esse non potest.</p>
          <p xml:id="ta-l2d36q1-d1e143">Praeterea, unum contrariorum non est causa alterius. Sed peccatum unum contrariatur
            alteri, sicut avaritia prodigalitati. Ergo peccatum non potest esse causa peccati, ad
            minus cujuslibet.</p>
          <p xml:id="ta-l2d36q1-d1e147">Praeterea, peccatum non potest esse causa peccati, nisi secundum quod ex peccato
            praecedenti aliquis inclinatur ad sequens. Sed non fit hoc, nisi secundum quod ex
            peccato praecedenti relinquitur dispositio vel habitus. Cum ergo dispositio et habitus
            non inclinent nisi ad actus similes in specie illis actibus ex quibus generantur,
            videtur quod nullum peccatum possit esse causa peccati, nisi forte illius quod est sibi
            simile in specie.</p>
          <p xml:id="ta-l2d36q1-d1e150">Praeterea, philosophus in 5 Phys. probat quod motus non potest esse ad motum, quia sic
            in infinitum abiretur. Ergo et eadem ratione si peccati causa esset peccatum, in
            infinitum iretur: quod est impossibile.</p>
          <p xml:id="ta-l2d36q1-d1e153">Sed contra, Rom. 1, 26, dicitur: <quote xml:id="ta-l2d36q1-Qd1e155" source="http://scta.info/resource/rom1_26">propterea tradidit illos Deus in passiones
              ignominiae</quote>, scilicet propter superbiam. Sed superbia peccatum est, et
            similiter ignominiosa passio de qua loquitur. Ergo peccatum est causa peccati.</p>
          <p xml:id="ta-l2d36q1-d1e159">Praeterea, comparatio matris ad filiam, est comparatio causae ad causatum. Sed unum
            peccatum dicitur esse filia alterius, ut Gregorius dicit. Ergo unum peccatum est causa
            alterius.</p>
          <p xml:id="ta-l2d36q1-d1e162">Respondeo dicendum, quod unum peccatum potest esse causa alterius peccati secundum
            triplex genus causae: scilicet secundum modum causae efficientis, finalis et materialis.
            Per modum causae efficientis dupliciter: vel per se, vel per accidens. Per accidens
            quidem ex parte aversionis, unde habet rationem mali: malum enim non habet causam nisi
            per accidens; et dico per accidens, sicut removens prohibens dicitur movens per
            accidens. Prohibens autem peccatum est ipsa gratia, quae conservat animam in sua
            rectitudine; gratiam autem peccatum tollit; unde per accidens est causa peccatorum quae
            accidunt subtracta gratia: et per hunc modum quodlibet peccatum mortale causa cujuslibet
            esse potest. Potest etiam hic modus causandi reduci aliquo modo ad genus causae
            formalis: sicut enim gratia est principium formale actus gratia informati; ita et
            privatio gratiae, ex qua peccatum procedit, est quasi forma ejus cujus causa esse
            potest. Sed per se causa quasi efficiens unum peccatum alterius est ex parte
            conversionis, inquantum ex actu peccati relinquitur quaedam dispositio vel habitus in
            anima, inclinans iterum ad peccatum; sed hoc modo peccatum non est causa cujuslibet
            peccati, sed tantum ejus quod est simile in specie, sicut luxuria luxuriae, et sic
            deinceps. Per modum autem causae finalis unum peccatum est causa alterius, inquantum
            unum peccatum advocat aliud in suum finem: sicut quando aliquis occidit hominem, ut
            vindictam ex eo sumat, hic ad finem irae, qui est vindicta, advocatur homicidium: et hoc
            modo quodlibet peccatum potest ex alio causari, quia etiam potest aliquis actum
            prodigalitatis exercere ad tempus, ut avaritiae finem consequatur; sed tamen ut in
            pluribus per hunc modum quaedam magis sunt nata ex quibusdam generari, sicut homicidium
            ex ira, et mendacium ex avaritia; unde dicuntur hujusmodi peccata quae ex aliis saepius
            solent hoc modo provenire, eorum filiae esse. Per modum vero causae materialis unum
            peccatum est causa alterius, quando unum peccatum ministrat materiam alteri; et sic gula
            est causa luxuriae; quia venter mero aestuans, facile in luxuriam spumat, ut dicit
            Hieronymus: sicut etiam avaritia est causa dissensionis, inquantum multiplicat
            temporalia, quae litis materia sunt.</p>
          <p xml:id="ta-l2d36q1-d1e165">Ad primum ergo dicendum, quod peccatum ex parte aversionis nihil est; et ideo ex hac
            parte non potest esse causa alicujus, nisi per accidens, ut dictum est; sed ex parte
            conversionis aliquid est, et sic potest esse causa alterius peccati secundum triplex
            genus causae, ut dictum est.</p>
          <p xml:id="ta-l2d36q1-d1e169">Ad secundum dicendum, quod ex causa sequitur effectus secundum conditionem causae et
            effectus: quia in quibusdam necessario, et in quibusdam non, sed ut in pluribus, sicut
            est in rebus naturalibus, quia causa naturalis impediri potest. Similiter etiam in
            moralibus multo minus oportet quod ex causa de necessitate effectus sequatur: quia in
            his nihil est causa completa, nisi adjuncto voluntatis actu, et subtracto omni
            impedimento: et quod dicitur, quod ad causam de necessitate sequitur effectus,
            intelligitur de causa completa non impedita.</p>
          <p xml:id="ta-l2d36q1-d1e172">Ad tertium dicendum, quod unum contrariorum non est causa alterius per se, sed per
            accidens esse nihil prohibet; sicut frigidum calefacit, ut in 8 Phys. dicitur.</p>
          <p xml:id="ta-l2d36q1-d1e175">Ad quartum dicendum, quod illo modo quem objectio tangit, peccatum non est causa
            peccati, nisi similis in specie; sed sunt et alii modi quibus unum peccatum est causa
            alterius: et ideo ex insufficienti procedit.</p>
          <p xml:id="ta-l2d36q1-d1e178">Ad quintum dicendum, quod si peccato per se inesset quod haberet pro causa aliud
            peccatum, in infinitum iretur: quia sic oporteret quod omni peccato conveniret; sed hoc
            peccato accidit ut ex alio peccato causetur; et ideo non oportet in infinitum abire;
            sicut etiam motui accidit ut unus motus sit causa alterius; est tamen ponere primum
            motum qui non est causatus ab alio motu.</p>
        </div>
        <div xml:id="ta-l2d36q1-Dd1e182" type="articulus">
          <head xml:id="ta-l2d36q1-Hd1e184">Articulus 2</head>

          <head xml:id="ta-l2d36q1-Hd1e187" type="question-title">Utrum passio possit esse peccatum</head>

          <p xml:id="ta-l2d36q1-d1e190">Ad secundum sic proceditur. Videtur quod passio possit esse peccatum. Motus enim
            sensualitatis passio quaedam est. Sed motus sensualitatis inordinatus peccatum est, ut
            supra dictum est. Ergo passio potest esse peccatum.</p>
          <p xml:id="ta-l2d36q1-d1e193">Praeterea, ira passio quaedam est. Sed ira est unum de septem capitalibus peccatis, et
            potest esse mortale peccatum; et similiter invidia. Ergo passio potest esse
            peccatum.</p>
          <p xml:id="ta-l2d36q1-d1e196">Praeterea, omne quod contrariatur et pugnat contra rationem, est peccatum: quia, ut
            dicit Augustinus, <quote xml:id="ta-l2d36q1-Qd1e198">nonnullum peccatum est, cum caro concupiscit adversus
              spiritum</quote>. Sed passiones ad rationem pugnant, ut dicit Dionysius. Ergo
            passiones sunt peccata.</p>
          <p xml:id="ta-l2d36q1-d1e203">Praeterea, propter quod unumquodque tale, et illud magis, ut dicit philosophus. Sed
            propter superabundantiam passionum quae ad medium non reducuntur, a medio virtutis
            aliquis recedit, et peccatum incurrit. Ergo passiones peccatum sunt.</p>
          <p xml:id="ta-l2d36q1-d1e206">Praeterea, meritum et demeritum, cum sint opposita, in idem genus reducuntur. Sed
            passionibus contingit mereri, sicut patet in martyribus. Ergo et passionibus contingit
            demereri; et ita passiones peccatum esse possunt.</p>
          <p xml:id="ta-l2d36q1-d1e209">Sed contra, non contingit esse peccatum nisi illud cujus principium est in nobis. Sed
            passionum principium non est in nobis. Ergo passiones non sunt peccata.</p>
          <p xml:id="ta-l2d36q1-d1e212">Praeterea, secundum peccata aliquis vituperatur. Sed secundum passiones neque laudamur
            neque vituperamur, ut in 2 Ethic. dicitur: non enim vituperatur qui simpliciter
            irascitur, sed qui aliter quam debet. Ergo passio non potest esse peccatum.</p>
          <p xml:id="ta-l2d36q1-d1e215">Respondeo dicendum, quod cum homo non inquinetur per peccatum, nisi per illud quod ab
            homine est, ut Matth. 15, 18, dicitur: <quote xml:id="ta-l2d36q1-Qd1e217" source="http://scta.info/resource/mt15_18">quae procedunt de homine, haec sunt quae
              coinquinant hominem</quote> non potest esse quod passio, inquantum passio, peccatum
            sit; quia passio non est a patiente inquantum hujusmodi, sed in patiente ab alio
            inducitur. Sed tantum per accidens contingit passionem esse peccatum, secundum quod
            operatio voluntatis, per quam principium nostrorum actuum sumus, aliquo modo ad
            passionem se habet. Sed ad diversas passiones diversimode se habet. Sunt enim quaedam
            passiones quae sunt passiones tantum, sicut praecipue patet in passionibus corporalibus,
            quae ab exteriori infliguntur, ut sectio, et adustio; vel ab aliquo etiam principio
            interius agente, etiam naturali, ut febris, vel aliquid hujusmodi; et ad has passiones
            se habet voluntas sicut causans eas, sicut est in passionibus sponte assumptis, vel
            sustinens eas libenter propter aliquem finem; et sic contingit in his passionibus
            meritum, si sint decentes; et demeritum, si sint indecentes. Quaedam autem passiones
            sunt quae non sunt purae passiones, sed sunt simul et passiones et operationes quaedam,
            sicut patet in passionibus quae dicuntur operationes animae: sentire enim, ut vult
            philosophus in 2 de anima, pati quoddam est; sed hoc verum est, inquantum sentire
            perficitur per hoc quod visus a sensibili movetur, recipiendo speciem ejus qua
            informatur, et operationem propriam exercet; et ita est in omnibus potentiis passivis,
            quales sunt omnes potentiae sensitivae partis, et etiam intellectivae, praeter
            intellectum agentem, et praeter virtutes motivas organis affixas; unde et intelligere
            quoddam pati est, et velle, et appetere; propter quod ira, et hujusmodi, passiones
            animae dicuntur, quamvis in his magis vel minus proprie nomen passionis sumatur,
            secundum quod plus et minus acceditur ad transmutationem corporalem; quae quidem
            consequens est in ira et invidia, et hujusmodi; vel etiam secundum materiales
            qualitates, ut calidum et frigidum, et hujusmodi. In sensu autem est secundum species in
            organo materiali spiritualiter et non materialiter receptas; sed in intellectu secundum
            receptionem pure spiritualem; et ideo illae passiones quae plus de ratione passionis
            habent, minus sunt in potestate nostra; et propter hoc specialius passiones dicuntur. In
            omnibus tamen his non est peccatum, nisi secundum quod voluntas aliquo modo circa eas se
            habet imperando, inquantum sunt operationes quaedam; vel etiam acceptando, secundum quod
            sunt passiones.</p>
          <p xml:id="ta-l2d36q1-d1e221">Ad primum ergo dicendum, quod motus sensualitatis non est peccatum, nisi secundum quod
            in potestate voluntatis est, ut supra dictum est, et non inquantum est passio
            quaedam.</p>
          <p xml:id="ta-l2d36q1-d1e225">Ad secundum dicendum, quod nomen irae, secundum propriam impositionem, passionem
            quamdam significat; sed postea transumptum est ad significandum vitium quoddam; cum enim
            virtutes quaedam, quamvis sint medietates, magis opponantur quibusdam extremis quam
            aliis (sicut mansuetudo magis opponitur irae quam defectui ejus), contingit quod vitia
            opposita talibus virtutibus nominantur nomine passionum ad quas refrenandum praecipue
            virtutes ordinantur; et hoc modo ira secundum quod vitium nominat, non est nomen
            passionis, sed actus, vel habitus.</p>
          <p xml:id="ta-l2d36q1-d1e228">Ad tertium dicendum, quod passio non pugnat contra rationem quasi per se oppositum
            virtuti, qua ratio perficitur; sed quia per se opponitur medio, quod virtus et ratio in
            passionibus statuit; sicut etiam nigredo pallori et rubedini opponitur.</p>
          <p xml:id="ta-l2d36q1-d1e231">Ad quartum dicendum, quod propter abundantiam passionum dicitur vitium esse, sicut
            propter causam materialem; sed per se vitium est in actu aliquo deformi circa passiones
            illas; et ideo non oportet quod passiones secundum se vitia sint.</p>
          <p xml:id="ta-l2d36q1-d1e234">Ad quintum dicendum, quod passionibus sancti non meruerunt, nisi secundum quod eas
            voluntarie sustinuerunt, et propter Deum; et ita etiam possunt esse demeritoriae,
            inquantum voluntas alio modo ad eas se habet.</p>
        </div>
        <div xml:id="ta-l2d36q1-Dd1e238" type="articulus">
          <head xml:id="ta-l2d36q1-Hd1e240">Articulus 3</head>

          <head xml:id="ta-l2d36q1-Hd1e243" type="question-title">Utrum peccatum unum possit esse poena alterius peccati</head>

          <p xml:id="ta-l2d36q1-d1e246">Ad tertium sic proceditur. Videtur quod peccatum non possit esse poena peccati. Omnis
            enim poena ordinata est, et a Deo est. Sed nulla culpa ordinem habet, nec a Deo est.
            Ergo culpa poena esse non potest.</p>
          <p xml:id="ta-l2d36q1-d1e249">Praeterea, causa et effectus non incidunt in idem. Sed culpa est causa poenae. Ergo non
            potest esse idem culpa et poena.</p>
          <p xml:id="ta-l2d36q1-d1e252">Praeterea, poena ordinatur contra culpam, ut medicina ejus; poenae enim medicinae
            quaedam sunt, ut in 2 Ethic. dicitur. Sed peccatum peccato medicina non est, quia
            praecedens peccatum per sequens non curatur, sed magis sequens peccatum in peccatum
            inclinat. Ergo peccatum non potest esse poena peccati.</p>
          <p xml:id="ta-l2d36q1-d1e256">Praeterea, si peccatum punitur peccato, aut convenit omni peccato, aut quibusdam
            peccatis tantum. Si convenit omni peccato, ergo erit abire in infinitum in peccatis, ita
            quod post quodlibet erit aliud peccatum. Si autem non sit commune in omnibus peccatis;
            sed ultimum peccatorum non punitur peccato, sed tantum poena aeterna: cum primum
            peccatum puniatur peccato, et poena aeterna, ultimum peccatum minus punietur quam
            primum, quod duobus poenis punitur. Contingit autem quod ultimum peccatum est gravius
            quam primum. Ergo gravius peccatum minus punitur; quod videtur injustum.</p>
          <p xml:id="ta-l2d36q1-d1e259">Praeterea, nullus punitur in eo quod libenter facit. Sed quicumque peccat, peccatum
            voluntarie et libenter facit. Ergo nullus punitur in hoc quod peccat; et ita peccatum
            non est poena peccati.</p>
          <p xml:id="ta-l2d36q1-d1e262">Sed contra, Augustinus in Lib. 1 Confess. dicit: <quote xml:id="ta-l2d36q1-Qd1e264">jussisti domine, et sic est, ut
              ipse sibi poena sit omnis inordinatus animus</quote>. Sed inordinatus animus est
            malum. Ergo est poena.</p>
          <p xml:id="ta-l2d36q1-d1e268">Praeterea, quod aliquis privetur maximo bono, non potest esse sine poena. Sed peccatum
            est aversio ab incommutabili bono. Ergo peccatum est poena.</p>
          <p xml:id="ta-l2d36q1-d1e271">Ad hoc etiam sunt multae auctoritates in littera inductae.</p>
          <p xml:id="ta-l2d36q1-d1e274">Respondeo dicendum, quod contingit idem esse culpam et poenam, non tamen secundum
            eamdem rationem; quia omnis poena, inquantum poena est, voluntati contraria invenitur;
            omnis autem culpa voluntarii rationem habet. Contingit autem quod illud quod est culpa,
            dicatur poena tripliciter. Uno modo ratione effectus, quia scilicet naturam corrumpit,
            et gratiam subtrahit, quae poenae quaedam sunt; sed hoc contingit dupliciter. Uno enim
            modo culpa causat poenam ex parte aversionis, inquantum scilicet per culpam quis
            privatur gratia, et Deum amittit, et naturae bonum in eo corrumpitur. Alio modo ex parte
            conversionis; et hoc dupliciter. Uno modo secundum quod quaedam peccata passionem
            quamdam annexam habent, ut ira, et invidia, et aliquid hujusmodi; quia ex inordinato
            vindictae desiderio corpus imaginationi obediens, et affectui, quadam passione
            concitatur, quae ira dicitur materialiter loquendo, et hoc affectionem habet. Alio modo
            ex eo quod actus peccati sine labore non exercetur: propter quod Sap. 5, 7, dicitur:
              <quote xml:id="ta-l2d36q1-Qd1e276">ambulavimus vias difficiles</quote>. Alio modo peccatum poena dicitur,
            inquantum effectus cujusdam poenae est: ex hoc enim quod aliquis mortaliter peccat, ut
            dictum est, gratia privatur: et quia per gratiam continebatur ne in peccatum rueret, fit
            ei ipsa subtractio gratiae quaedam causa sequentis peccati, in quod cadit, auxilio
            gratiae destitutus: et simili modo dici potest de omni alio auxilio quod Deus hominibus
            impendit, ne in peccatum cadant, sicut sunt impedimenta peccandi exteriora, sicut
            dicitur Oseae 2, 6: <quote xml:id="ta-l2d36q1-Qd1e279">sepiam viam tuam spinis</quote>: et haec quidem auxilia, quae
            sunt impedimenta peccandi, quandoque subtrahuntur merito praecedentis peccati, ut sic
            homo in peccatum liberius ruat. Tertio modo potest dici id quod est culpa, esse poena,
            non ratione alicujus praecedentis vel sequentis, sed ratione ipsius actus deformis:
            nulli enim dubium est quin ex conjunctione inconvenientium quaedam poena sit homini, ut
            patet etiam in exterioribus quod si quis maximae auctoritatis indecenti habitu
            indueretur, hoc sibi poena esset: unde nec sine poena potest esse quod actio deformis et
            rectitudine rationis privata, in ipsa natura rationali inveniatur: et ideo talem
            actionem facere poenale quoddam est. Sed tamen non ab eodem habet quod sit poena et
            culpa: inquantum enim a voluntate progreditur, culpae rationem habet; sed inquantum
            praeter intentionem voluntatis ipsam animam deturpat, sicut res indecens sibi, poenae
            rationem accipit: hic tamen modus ad primum reduci potest, ipsa enim deturpatio est
            quidam peccati effectus.</p>
          <p xml:id="ta-l2d36q1-d1e284">Ad primum ergo dicendum, quod omnis poena a Deo est, sed non eodem modo. Est enim
            quaedam poena a Deo sicut ab agente, sicut sunt poenae sensus, quae per quamdam actionem
            causantur: oportet enim omnis actionis reductionem in primum agens fieri sicut in
            causam. Quaedam vero poenae sunt a Deo non sicut ab agente, sed potius sicut a non
            agente, ut subtractio gratiae: ex eo enim quod Deus gratiam non influit, causatur in
            isto gratiae privatio. Utroque autem modo invenitur poena annexa culpae: quia illa poena
            quae efficitur per peccatum ex parte suae conversionis, est poena sensibiliter hominem
            affligens, ut irae perturbatio, et labor inordinatus in peccato; et hoc quidem a Deo
            est, et juste ordinatur, ut qui delectationem contra Dei ordinationem appetit, praeter
            suam intentionem afflictionem incurrat in hoc etiam ubi propriae libidini obsequitur.
            Illius autem poenae quae est subtractio gratiae, quae est effectus unius peccati et
            causa alterius, est causa Deus, sicut non agendo, et similiter aliarum poenarum
            similium: et hoc constat juste ordinatum esse, ut qui contraria gratiae appetit, gratiam
            amittat; et Dei auxilium, qui contra Deum agit: et per hunc etiam modum est causa poenae
            illius quae est ipse actus deformis peccati: non quia ipsum causet, sed quia ipsum
            permittit, eum non impediendo: et hoc etiam similem justitiae ordinem cum praedictis
            habet; hujusmodi autem ordinis causa Deus est. Ex quo patet quod id quod culpa et poena
            dicitur, secundum quod ad peccantem refertur, ut ab eo voluntarie exiens, in quo ratio
            culpae consistit, inordinationem habet; sed secundum quod habet rationem poenae, ut a
            Deo, ordinatum est debito ordine justitiae.</p>
          <p xml:id="ta-l2d36q1-d1e287">Ad secundum dicendum, quod causa et effectus respectu ejusdem non incidunt in idem,
            secundum eumdem modum causae (quia secundum diversa genera causarum etiam hoc non est
            inconveniens ut idem sit ejusdem causa et causatum, sicut finis est causa efficientis,
            et efficiens est causa finis); sed respectu diversorum non est inconveniens ut etiam
            secundum idem genus causae aliquid sit causa unius, et causatum ab altero: et ita etiam
            nihil prohibet aliquid quod est culpa, esse poenam alterius peccati.</p>
          <p xml:id="ta-l2d36q1-d1e290">Ad tertium dicendum, quod poena ordinatur ut medicina ad culpam, sed non semper ut
            medicina illius qui peccavit (quod enim latro suspendatur, non est ad correctionem ejus;
            similiter quod homo in Inferno damnetur), sed quandoque ordinatur ad culpam ut medicina
            alterius; sicut fur suspenditur in bonum totius communitatis ne passim furta
            committantur; et aliquis in Inferno damnatur ad decorem universi, ne aliquid inordinatum
            remaneat, si culpa per poenam non ordinetur.</p>
          <p xml:id="ta-l2d36q1-d1e293">Ad quartum dicendum, quod hoc est per accidens quod ultimum peccatum per aliud peccatum
            non punitur, quia scilicet vel vita peccantis finitur, vel etiam animus ejus per
            poenitentiam in melius immutatur; sicut etiam et primum peccatum tollit gratiam quam
            secundum non tollit, quia eam non invenit, sed tolleret si inveniret; et similiter est
            in proposito.</p>
          <p xml:id="ta-l2d36q1-d1e296">Ad quintum dicendum, quod in actu peccati est aliquid quod peccator vult, ut
            delectationem; aliquid vero est quod non vult, immo praeter intentionem ejus accidit, ut
            corruptio naturae consequens, vel etiam ipsa indecentia actionis; et ideo in hoc quod
            libenter fecit, punitur, dum ex hoc quod libenter facit, aliquid accidit praeter
            intentionem ejus, quod voluntati ejus adversatur.</p>
        </div>
        <div xml:id="ta-l2d36q1-Dd1e301" type="articulus">
          <head xml:id="ta-l2d36q1-Hd1e303">Articulus 4</head>

          <head xml:id="ta-l2d36q1-Hd1e306" type="question-title">Utrum omnis poena infligatur pro peccato</head>

          <p xml:id="ta-l2d36q1-d1e309">Ad quartum sic proceditur. Videtur quod non omnis poena infligatur pro peccato. Quia,
            ut Augustinus super Cant. Deuter. dicit, quinque modis flagella contingunt: vel ut
            justis merita per patientiam augeantur, ut Job; vel ad custodiam virtutum, ne superbia
            tentet, ut Paulo; vel ad corrigendum peccata, ut Mariae lepra; vel ad initium poenae, ut
            Herodi, quatenus hic videatur quid in Inferno sequatur; vel ad gloriam Dei
            manifestandam, ut de caeco nato. Sed tres istorum modorum non ostendunt poenam pro
            peccato aliquo inflictam. Ergo non omnis poena pro peccato infligitur.</p>
          <p xml:id="ta-l2d36q1-d1e312">Praeterea, de Christo dicitur 1 Petr. 2, 22: <quote xml:id="ta-l2d36q1-Qd1e314">qui peccatum non fecit</quote>: et
            tamen multas poenas sustinuit. Ergo non omnis poena pro culpa infligitur.</p>
          <p xml:id="ta-l2d36q1-d1e318">Praeterea, dicitur quod omne peccatum est poena secundum primum modum nec tamen omne
            peccatum est poena peccati, ut ibidem dicitur. Ergo non omnis poena est poena
            peccati.</p>
          <p xml:id="ta-l2d36q1-d1e322">Praeterea, culpa virtuti opponitur; et sicut virtuti debetur praemium, ita et culpae
            poena. Sed virtus non habet praemium in his temporalibus bonis, sed in aeternis. Ergo
            nec culpa per amissionem temporalium bonorum punitur a Deo. Cum ergo sint quaedam poenae
            in amissione horum bonorum, videtur quod quaedam poenae non sint pro culpis
            inflictae.</p>
          <p xml:id="ta-l2d36q1-d1e325">Praeterea, frequenter via impiorum prosperatur, ut Hierem. 12 dicitur, et Job 21, et e
            contrario justi in afflictione sunt. Hoc autem non esset, si poena culpae tantum
            redderetur. Ergo non omnis poena culpae alicui redditur.</p>
          <p xml:id="ta-l2d36q1-d1e328">Sed contra est quod Gregorius in oratione dicit: <quote xml:id="ta-l2d36q1-Qd1e330">nulla nocebit adversitas, si
              nulla dominetur iniquitas</quote>. Sed omnis poena nocumentum quoddam est. Ergo poena
            esse non potest nisi ubi dominetur iniquitas.</p>
          <p xml:id="ta-l2d36q1-d1e334">Praeterea, Hieronymus dicit: <quote xml:id="ta-l2d36q1-Qd1e336">quidquid patimur peccata nostra meruerunt</quote>.
            Sed omnis poena passiva, est corruptio boni, ut supra dictum est. Ergo omnis poena pro
            merito peccati redditur.</p>
          <p xml:id="ta-l2d36q1-d1e340">Respondeo dicendum, quod nullus punitur nisi in eo quod aliquo privatur quod sibi bonum
            est. Sciendum est autem, quod aliquid est bonum homini dupliciter: vel secundum naturam
            propriam, inquantum scilicet homo est; vel secundum naturam communem, inquantum est
            animal vel vivum, vel aliquid hujusmodi. Et quia homo est id quod est inquantum
            rationalis et intellectum habens; ideo bona ei, inquantum homo est, principalia sunt ea
            quae sunt secundum rationem bona, ut virtutes, in quibus natura intellectiva perficitur,
            et ex privatione horum bonorum nullus poenam habet, nisi propria culpa. Sunt autem
            secundario modo bona rationis, quae ad opus virtutis organice et instrumentaliter
            deserviunt, ut sanitas corporis et res exteriores. Hujusmodi autem non sunt simpliciter
            bona rationis, sed secundum aliquam mensuram, prout scilicet ad opus virtutis adjuvant;
            unde philosophus dicit in 10 Ethic., quod superabundantia divitiarum, quae ad opus
            virtutis impedit, bona fortuna dicenda non est, sed mala. Unde si aliquis privatur his
            bonis quantum ad id quod non proficit ad opus virtutis, sed magis deficit, talium
            bonorum privatio non est poena hominis inquantum est homo, sed quando privatur eis
            quibus indiget ad opus virtutis; unde dicitur Proverb. 30, 8: <quote xml:id="ta-l2d36q1-Qd1e342">divitias et
              paupertatem ne dederis mihi</quote>. Unde nullus nisi pro culpa punitur in
            subtractione horum bonorum inquantum virtuti necessaria sunt; unde Psalm. 36, 25:
              <quote xml:id="ta-l2d36q1-Qd1e345">junior fui, etenim senui, et non vidi justum derelictum, nec semen ejus
              quaerens panem</quote>. Si autem consideretur homo secundum naturam communem, sic
            omnia bona corporis, et etiam exteriora, sunt bona sibi; unde quaelibet privatio horum
            bonorum quaedam poena est sibi. Non autem omnis talis poena inducitur pro peccato
            proprio ipsius, sed tamen semper aliquod peccatum sequitur, ad minus peccatum naturae:
            quia nisi humana natura per peccatum originale infecta esset, nullam molestiam vel
            defectum homo in his pateretur.</p>
          <p xml:id="ta-l2d36q1-d1e349">Ad primum ergo dicendum, quod hoc quod homo hic ad augmentum meriti flagellatur, non
            est sibi poena inquantum est homo, sed bonum ejus: tamen est poena sibi inquantum
            naturam animalem habet; et ideo talis poena non sequitur culpam propriam illius qui
            peccat, sed culpam naturae infectae, quae si facta non esset, homines sine hujusmodi
            molestiis ad perfectum meriti pervenirent.</p>
          <p xml:id="ta-l2d36q1-d1e353">Ad secundum dicendum, quod Christus nullo modo poenam habuit aliquam quae esset poena
            hominis inquantum est homo: quia in bonis rationis superabundavit, nec aliquem defectum
            in eis passus est. Habuit tamen poenam aliquam quantum ad naturam communem; et ideo non
            oportuit quod esset aliqua culpa in eo, sed quod aliqua culpa praecessisset in natura
            humana; unde dicitur Isa. 53, 8: <quote xml:id="ta-l2d36q1-Qd1e355">propter peccata populi mei percussi
            eum</quote>.</p>
          <p xml:id="ta-l2d36q1-d1e359">Ad tertium dicendum, quod hoc quod dicitur, quod non omne peccatum est poena peccati;
            intelligendum est peccati alterius. Primum enim peccatum effective et causaliter poena
            dici potest, inquantum corruptio naturae, quae per illud fit, quaedam poena est; non
            autem poena alterius praecedentis peccati, sed ipsiusmet peccati quod talem corruptionem
            inducit.</p>
          <p xml:id="ta-l2d36q1-d1e362">Ad quartum dicendum, quod sicut virtus non habet per se praemium in his temporalibus
            bonis, sed per accidens, secundum quod talibus indigetur ad virtutis actum; ita etiam
            nec culpa in his punitur quasi essentiali poena, sed quadam accidentali, secundum quod
            subtractio horum bonorum temporalium in detrimentum etiam spiritualium redundat,
            quatenus poena hic incipiat, et in futuro terminetur.</p>
          <p xml:id="ta-l2d36q1-d1e365">Ad quintum dicendum, quod hoc quod impii prosperitatem habent, frequenter in eorum
            malum est, ut ex dicto philosophi inducto patet; unde in hoc ipso puniuntur. Similiter
            etiam et quod justi in adversitatibus sunt, in eorum bonum cedit, quia per hoc ad
            virtutem proficiunt; unde non est eis poena, praecipue inquantum homines sunt, sed quasi
            pro praemio redditum.</p>
        </div>
        <div xml:id="ta-l2d36q1-Dd1e369" type="articulus">
          <head xml:id="ta-l2d36q1-Hd1e371">Articulus 5</head>

          <head xml:id="ta-l2d36q1-Hd1e374" type="question-title">Utrum distinctio bonorum sit conveniens</head>

          <p xml:id="ta-l2d36q1-d1e377">Ad quintum sic proceditur. Videtur quod inconvenienter ponitur distinctio bonorum, ut
            quaedam dicantur bona ex genere, et quaedam ex fine, et ex causa. Quod enim alicui
            convenit secundum genus suum, non poterit removeri ab eo per aliquam differentiam
            additam: quaecumque enim differentia animali addatur, semper in eo sensibile remanebit.
            Sed reficere esurientem et similes actus quos dicit bonos ex genere, male fieri possunt,
            ut si propter inanem gloriam fiant. Ergo inconvenienter boni ex genere dicuntur.</p>
          <p xml:id="ta-l2d36q1-d1e380">Praeterea, sicut se habet malum ad genus mali; ita et bonum ad genus boni. Sed actus
            qui sunt ex genere mali, nullo modo boni esse possunt, ut occidere innocentem, vel
            aliquid hujusmodi. Ergo nec illi actus qui mali esse possunt, ex genere boni dicendi
            sunt.</p>
          <p xml:id="ta-l2d36q1-d1e383">Praeterea, cuilibet generi respondet sua species. Si ergo est aliquis actus bonus ex
            genere, debet assignari aliquis actus bonus ex specie; quod cum praetermittatur, videtur
            distinctio insufficiens.</p>
          <p xml:id="ta-l2d36q1-d1e387">Praeterea, bonum est ex fine, ut in 3 Metaph. philosophus dicit. Sed materia et finis
            non incidunt in idem, ut in 2 Physic. dicitur. Videtur ergo quod inconvenienter dicantur
            actus super debitam materiam cadentes, ex genere boni.</p>
          <p xml:id="ta-l2d36q1-d1e390">Praeterea, materia actus est objectum ejus. Objectum autem habet rationem finis. Ergo
            si dicitur actus bonus ex genere ex materia debita super quam cadit, videtur quod
            inconvenienter distinguitur bonum ex genere, et bonum ex fine.</p>
          <p xml:id="ta-l2d36q1-d1e393">Sed contra, genus sumitur ex materiali principio, ut Avicenna dicit. Si ergo aliquis
            actus ex materia super quam cadit, bonitatem habet, convenienter ex genere bonus
            dicitur.</p>
          <p xml:id="ta-l2d36q1-d1e396">Praeterea, quod omnibus existentibus in aliquo genere convenit, eis ex natura generis
            sui competit. Sed actibus cadentibus super debitam materiam secundum ordinationem sui
            generis, quaedam bonitas convenit. Ergo convenienter boni ex genere dici possunt.</p>
          <p xml:id="ta-l2d36q1-d1e399">Respondeo dicendum, quod, sicut Dionysius dicit, in substantiis omnibus invenitur
            essentia, virtus, et operatio. Horum autem talis est ordo, quod virtus ab essentia, et
            operatio a virtute procedit: et quia quod a bono procedit, non potest esse nisi bonum,
            ideo sicut essentia et virtus bona sunt, ita et operatio, secundum quod a virtute
            agentis procedit. Sed quia virtus in voluntarie agentibus ad multa se habet, ideo actio
            ex virtute agentis determinationem non habet; sed propria determinatio actus est ex
            objecto: unde si objectum sit proportionatum, actus ex ipso objecto quamdam ulteriorem
            bonitatem recipiet. Et quia prima determinatio qua aliquid determinatur, est
            determinatio per formam generis; ideo hujusmodi actus ex determinatione objecti
            bonitatem habentes, dicuntur boni ex genere. Sed quia actum aliquem circa idem objectum
            contingit diversimode se habere, ideo adhuc actus ex objecto determinatus, est ulterius
            determinabilis per alias circumstantias: quae si convenientes fuerint, ex eis quamdam
            ulteriorem bonitatem recipiet, et dicetur bonus ex circumstantiis, quousque perveniatur
            ad perfectam bonitatem actus, quae est per informationem habitus; et tunc dicetur bonum
            virtutis. Sic ergo patet ratio distinctionis bonitatis actuum quae in littera ponitur,
            et quomodo hae bonitates ad invicem se habeant. Prima enim bonitas, quae est ex essentia
            actus, communis est omnibus actibus: unde ipsa substernitur omnibus aliis bonitatibus;
            inter quas primo supervenit sibi bonitas quae est ex debita materia; super quam iterum
            inducitur alia bonitas quae est ex fine, et aliis circumstantiis, et ex forma habitus:
            et secunda bonitate subtracta, non potest esse tertia; sed tamen posita secunda, non
            necessario tertia ponitur: et ideo contingit actum habere bonitatem ex materia, et tamen
            eum male fieri propter indebitas circumstantias.</p>
          <p xml:id="ta-l2d36q1-d1e402">Ad primum ergo dicendum, quod illa bonitas quae est ex genere, manet in actu,
            quantumcumque per alias circumstantias indebitas deordinetur; sicut etiam quantumcumque
            ab anima tollatur gratia, remanet in ea bonitas naturae: unde non dicitur actus qui est
            bonus ex genere, male fieri, quia privetur ab eo bonitas sui generis, sed quia privatur
            bonitate circumstantiarum.</p>
          <p xml:id="ta-l2d36q1-d1e406">Ad secundum dicendum, quod unus defectus sufficit ad hoc quod malum aliquid esse
            dicatur; sed non una perfectio sufficit ad hoc quod simpliciter sit bonum: quia bonum
            contingit ex una et perfecta causa: sed malum ex particularibus defectibus, ut Dionysius
            dicit: et ideo illud quod est bonum ex genere, non est necessarium quod simpliciter sit
            bonum: sed potest male fieri: quod autem est malum ex genere, simpliciter est malum, nec
            bonum fieri potest.</p>
          <p xml:id="ta-l2d36q1-d1e409">Ad tertium dicendum, quod sicut genus determinatur per speciem; ita etiam bonum in
            genere determinatur per bonitatem quae est ex fine et ex aliis circumstantiis: et ideo
            illud bonum quod est ex fine et circumstantiis, respondet bono quod est in genere, sicut
            species generi: unde et ejus praedicationem recipit: pascere enim esurientem propter
            Deum, est pascere esurientem; sed non convertitur.</p>
          <p xml:id="ta-l2d36q1-d1e412">Ad quartum dicendum, quod est duplex materia: ex qua, vel in qua, et materia circa
            quam: et primo modo materia dicta non incidit in idem cum fine: sed secundo modo est
            idem cum fine: quia objectum finis actus est.</p>
          <p xml:id="ta-l2d36q1-d1e415">Ad quintum dicendum, quod actus aliquis habet duplicem finem: scilicet proximum finem,
            qui est objectum ejus, et remotum, quem agens intendit: et ideo cum bonum ex fine
            distinguitur contra bonum ex genere, intelligitur de fine remoto, quem agens
            intendit.</p>
        </div>
        <div xml:id="ta-l2d36q1-Dd1e419">
          <head xml:id="ta-l2d36q1-Hd1e421">Expositio textus</head>
          <p xml:id="ta-l2d36q1-d1e424"><quote xml:id="ta-l2d36q1-Qd1e425">Istas poenas pauci vident</quote>. Rationem hujus reddit philosophus in 9
            Ethic.; quia natura intellectualis, quae suis bonis per hujusmodi destituitur, occulta
            est; sed natura exterior magis apparet: unde magis est creditum a sensibilibus hominibus
            se esse hoc quod sunt propter naturam sensibilem, quam per naturam intellectualem: et
            hoc ideo quia quod nocet eis secundum intellectualem naturam, non reputant poenam, sed
            solum quae nocent secundum naturam exteriorem eis notam; quamvis e contrario sit
            secundum rei veritatem. <quote xml:id="ta-l2d36q1-Qd1e428">Enumerat multa quae peccata sunt, et poena
              peccati</quote>. Intelligendum est de his quae sunt in genere culpae; alias falsum
            esset: quia quaedam sunt tantummodo poenae, et nullo modo culpae. <quote xml:id="ta-l2d36q1-Qd1e431">Ponit Deus
              offendiculum</quote>, dum scilicet impedimenta peccati non subtrahit. <quote xml:id="ta-l2d36q1-Qd1e434">Non tamen
              potest dici poena peccati</quote>, scilicet alterius: quia illa poena quae sequitur,
            ejusdem peccati poena est quod eam effecit. <quote xml:id="ta-l2d36q1-Qd1e437">Nec tamen inquantum peccata sunt, a
              Deo sunt</quote>. Quia peccata sunt aliquid, inquantum a voluntate procedunt; sed
            poena peccata fiunt, secundum quod invenitur in eis aliquid voluntati repugnans, ut
            dictum est. <quote xml:id="ta-l2d36q1-Qd1e440">Vel de homine secundum statum liberi arbitrii</quote>. Ista solutio
            non videtur conveniens: quia praecepta legis homini post peccatum data sunt, de quibus
            Hieronymus locutus est.</p>
        </div>
      </div>
    </body>
  </text>
</TEI>