<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum IV, Distinctio 40, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Librum IV, Distinctio 40, Quaestio 1</title>
          <date when="2016-03-19">March 19, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-19">March 19, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="G" n="ghent567">Ghent, Belgium, Ghent University Library, 567</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#G" n="543a"/>
      </div>
    </front>
    <body>
      <div xml:id="ta-l4d40q1">
        <head xml:id="ta-l4d40q1-Hd1e97">Librum IV, Distinctio 40, Quaestio 1</head>

        <div xml:id="ta-l4d40q1-Dd1e100">
          <head xml:id="ta-l4d40q1-Hd1e102">Prooemium</head>
          <p xml:id="ta-l4d40q1-d1e105">Postquam determinavit Magister de impedimento matrimonii, quo persona redditur
            illegitima simpliciter respectu alicujus personae propter distantiam ad ipsam, hic
            incipit determinare de impedimentis quibus persona redditur simpliciter illegitima
            respectu alterius propter propinquitatem ad eam; et dividitur in partes duas: in prima
            determinat de impedimento propinquitatis carnalis; in secunda de impedimento
            propinquitatis spiritualis, 42 dist., ibi: <quote xml:id="ta-l4d40q1-Qd1e107">jam de spirituali cognatione
              addamus</quote>. Prima in duas: in prima determinat de consanguinitate; in secunda de
            affinitate, 41 dist., ibi: <quote xml:id="ta-l4d40q1-Qd1e110">nunc de affinitate videndum est</quote>. Prima in
            duas: in prima ostendit secundum quos gradus consanguinitas matrimonium impediat; in
            secunda objicit in contrarium, et solvit, ibi: <quote xml:id="ta-l4d40q1-Qd1e113">his autem occurrit illud quod
              Gregorius Augustino Anglorum episcopo (...) rescribit</quote>. Prima in duas: in prima
            ostendit usque ad quos gradus consanguinitas matrimonium impediat; in secunda ostendit
            rationem hujus distinctionis, ibi: <quote xml:id="ta-l4d40q1-Qd1e116">quare vero sex gradus computet Isidorus, ipse
              aperit</quote>. Prima in duas: in prima ostendit usque ad quos gradus consanguinitas
            matrimonium impediat; in secunda ostendit quomodo sunt gradus praedicti computandi, ibi:
              <quote xml:id="ta-l4d40q1-Qd1e119">quomodo autem gradus consanguinitatis computandi sint, Isidorus ostendit
              sic</quote>. Hic quaeruntur quatuor: 1 quid sit consanguinitas; 2 de distinctione
            ipsius; 3 utrum secundum aliquos gradus impediat matrimonium de jure naturali; 4 utrum
            gradus matrimonium impedientes possint per statutum Ecclesiae determinari.</p>

        </div>
        <div xml:id="ta-l4d40q1-Dd1e124" type="articulus">
          <head xml:id="ta-l4d40q1-Hd1e126">Articulus 1</head>

          <head xml:id="ta-l4d40q1-Hd1e129" type="questionTitle">Utrum definitio consanguinitatis quam quidam ponunt, sit
            competens</head>

          <p xml:id="ta-l4d40q1-d1e132">Ad primum sic proceditur. Videtur quod definitio consanguinitatis quam quidam ponunt,
            sit incompetens, scilicet: <quote xml:id="ta-l4d40q1-Qd1e134">consanguinitas est vinculum ab eodem stipite
              descendentium carnali propagatione contractum</quote>. Omnes enim homines ab eodem
            stipite carnali propagatione descendunt, scilicet ab Adam. Si ergo recta esset praedicta
            definitio consanguinitatis, omnes homines essent consanguinei ad invicem; quod falsum
            est.</p>
          <p xml:id="ta-l4d40q1-d1e138">Praeterea, vinculum non potest esse nisi aliquorum ad invicem convenientium, quia
            vinculum unit. Sed eorum qui descendunt ab uno stipite, non est major convenientia ad
            invicem quam aliorum hominum, cum conveniant specie, et differant numero, sicut et alii
            homines. Ergo consanguinitas non est aliquod vinculum.</p>
          <p xml:id="ta-l4d40q1-d1e141">Praeterea, carnalis propagatio, secundum philosophum, fit de superfluo alimenti. Sed
            tale superfluum magis habet convenientiam cum rebus comestis, cum quibus in substantia
            convenit, quam cum illo qui comedit. Cum ergo non nascatur aliquod vinculum
            consanguinitatis ejus qui nascitur ex semine ad res comestas, nec ad generantem ex
            carnali propagatione nascetur aliquod propinquitatis vinculum.</p>
          <p xml:id="ta-l4d40q1-d1e145">Praeterea, Genes. 19, 14, Laban dixit ad Jacob: <quote xml:id="ta-l4d40q1-Qd1e147" ana="#gen19_14">os meum et caro mea es</quote>,
            ratione cognationis quae erat inter eos. Ergo talis propinquitas magis debet dici
            carnalitas quam consanguinitas.</p>
          <p xml:id="ta-l4d40q1-d1e151">Praeterea, carnalis propagatio communis est hominibus et animalibus. Sed in animalibus
            in carnali propagatione non contrahitur consanguinitatis vinculum. Ergo nec in
            hominibus.</p>
          <p xml:id="ta-l4d40q1-d1e154">Respondeo dicendum, quod secundum philosophum in 8 Ethic., omnis amicitia in aliqua
            communicatione consistit; et quia amicitia ligatio sive unio quaedam est, ideo
            communicatio quae est amicitiae causa, vinculum dicitur; et ideo secundum quamlibet
            communicationem denominantur aliqui quasi colligati ad invicem, sicut dicuntur concives
            qui habent politicam communionem ad invicem, et commilitones qui conveniunt in militari
            negotio; et eodem modo illi qui conveniunt naturali communicatione, dicuntur
            consanguinei; et ideo in praedicta definitione ponitur quasi consanguinitatis genus
            vinculum; quasi subjectum, personae descendentes ab uno stipite, quorum est hujusmodi
            vinculum, quasi principium carnalis propagatio.</p>
          <p xml:id="ta-l4d40q1-d1e157">Ad primum ergo dicendum, quod virtus activa non recipitur secundum eamdem perfectionem
            in instrumento secundum quam est in principali agente; et quia omne movens motum est
            instrumentum, inde est quod virtus primi motoris in aliquo genere per multa media
            deducta tandem deficit, et pervenitur ad aliquid quod est motum tantum, et non movens.
            Virtus autem generantis movet non solum quantum ad id quod est speciei, sed etiam
            quantum ad id quod est individui, ratione cujus filius assimilatur patri etiam in
            accidentalibus, non solum in natura speciei; nec tamen individualis virtus patris ita
            perfecte in filio est sicut in patre erat, et adhuc in nepote minus, et sic deinceps
            debilitatur; et inde est quod virtus illa quandoque deficit, ut ultra procedere non
            possit. Et quia consanguinitas est inquantum multi communicant in tali virtute ex uno in
            multos per propagationem deducta, paulatim se consanguinitas dirimit, ut Isidorus dicit;
            et ideo non oportet accipere stipitem remotum in definitione consanguinitatis, sed
            propinquum, cujus virtus adhuc manet in illis qui ex eo propagantur.</p>
          <p xml:id="ta-l4d40q1-d1e160">Ad secundum dicendum, quod jam patet ex dictis quod non solum conveniunt consanguinei
            in natura speciei, sed etiam in virtute propria ipsius individui ex uno in multos
            traducta, ex qua contingit quandoque quod filius non solum assimilatur patri, sed avo,
            vel remotis parentibus, ut dicitur in 18 de animalibus.</p>
          <p xml:id="ta-l4d40q1-d1e163">Ad tertium dicendum, quod convenientia magis attenditur secundum formam, secundum quam
            aliquis est actu, quam secundum materiam, secundum quam est in potentia; quod patet in
            hoc quod carbo magis convenit cum igne quam cum arbore unde abscissum est lignum; et
            similiter alimentum quod jam conversum est in speciem nutriti per virtutem nutritivam,
            magis convenit cum ipso nutrito quam cum illa re unde sumptum est nutrimentum. Ratio
            autem procederet secundum opinionem illorum qui dicebant, quod tota natura rei est
            materia, et quod formae omnes sunt accidentia; quod falsum est.</p>
          <p xml:id="ta-l4d40q1-d1e167">Ad quartum dicendum, quod illud quod proxime convertitur in semen, est sanguis, ut
            probatur in 15 de animalibus; et propter hoc, vinculum quod ex propagatione carnali
            contrahitur, convenientius dicitur consanguinitas quam carnalitas; et quod aliquando
            unus consanguineus dicitur esse caro alterius, hoc est inquantum sanguis qui in semen
            viri aut menstruum convertitur, est potentia caro et os.</p>
          <p xml:id="ta-l4d40q1-d1e170">Ad quintum dicendum, quod quidam dicunt, quod ideo consanguinitatis vinculum
            contrahitur inter homines ex carnali propagatione, et non inter alia animalia, quia
            quidquid est de humanae naturae veritate in omnibus hominibus, fuit in primo parente,
            quod non est de aliis animalibus. Sed secundum hoc consanguinitas nunquam dirimi posset.
            Praedicta autem positio in 2 Lib., dist. 30, qu. 1, art. 2, in corp., improbata est;
            unde dicendum, quod hoc ideo convenit, quia animalia non conjunguntur ad amicitiae
            unitatem propter propagationem multorum ex uno parente proximo, sicut est de hominibus,
            ut dictum est, in corp. art.</p>

        </div>
        <div xml:id="ta-l4d40q1-Dd1e174" type="articulus">
          <head xml:id="ta-l4d40q1-Hd1e176">Articulus 2</head>

          <head xml:id="ta-l4d40q1-Hd1e179" type="questionTitle">Utrum consanguinitas convenienter distinguatur per lineas et
            per gradus</head>

          <p xml:id="ta-l4d40q1-d1e182">Ad secundum sic proceditur. Videtur quod consanguinitas inconvenienter distinguatur per
            lineas et per gradus. Dicitur enim linea consanguinitatis esse <quote xml:id="ta-l4d40q1-Qd1e184">ordinata collectio
              personarum consanguinitate conjunctarum ab eodem stipite descendentium, diversos
              continens gradus</quote>. Sed nihil est aliud consanguinitas quam collectio talium
            personarum. Ergo linea consanguinitatis est idem quod consanguinitas. Nihil autem debet
            distingui per seipsum. Ergo consanguinitas non convenienter per lineas distinguitur.</p>
          <p xml:id="ta-l4d40q1-d1e188">Praeterea, illud secundum quod dividitur aliquod commune, non potest poni in
            definitione communis. Sed descensus ponitur in definitione praedicta consanguinitatis.
            Ergo non potest dividi consanguinitas per lineam ascendentium et descendentium et
            transversalium.</p>
          <p xml:id="ta-l4d40q1-d1e191">Praeterea, definitio lineae est quod sit inter duo puncta. Sed duo puncta non faciunt
            nisi unum gradum. Ergo una linea habet tantum unum gradum; et ita eadem videtur divisio
            consanguinitatis per lineas et per gradus.</p>
          <p xml:id="ta-l4d40q1-d1e195">Praeterea, gradus definitur esse <quote xml:id="ta-l4d40q1-Qd1e197">habitudo distantium personarum, qua cognoscitur
              quanta distantia personae inter se differant</quote>. Sed cum consanguinitas sit
            propinquitas quaedam, distantia personarum consanguinitati opponitur magis quam sit ejus
            pars. Ergo per gradus consanguinitas distingui non potest.</p>
          <p xml:id="ta-l4d40q1-d1e201">Praeterea, si consanguinitas per gradus distinguitur et cognoscitur, oportet quod illi
            qui sunt in eodem gradu, sint aequaliter consanguinei. Sed hoc falsum est; quia
            propatruus et ejusdem pronepos sunt in eodem gradu, non tamen sunt aequaliter
            consanguinei, ut decretum dicit. Ergo consanguinitas non recte distinguitur per
            gradus.</p>
          <p xml:id="ta-l4d40q1-d1e204">Praeterea, in rebus ordinatis quodlibet additum alteri facit alium gradum; sicut
            quaelibet unitas addita facit aliam speciem numeri. Sed persona addita personae non
            semper facit alium gradum consanguinitatis: quia in eodem gradu consanguinitatis est
            pater et patruus, qui adjungitur. Ergo non recte per gradus consanguinitas
            distinguitur.</p>
          <p xml:id="ta-l4d40q1-d1e207">Praeterea, inter duos propinquos semper est eadem consanguinitatis propinquitas: quia
            aequaliter distat unum extremorum ab alio, et e converso. Sed gradus consanguinitatis
            non invenitur semper idem ex utraque parte, cum quandoque unus propinquus sit in tertio,
            et alius in quarto gradu. Ergo consanguinitatis propinquitas non potest sufficienter per
            gradus cognosci.</p>
          <p xml:id="ta-l4d40q1-d1e210">Respondeo dicendum, quod consanguinitas, ut dictum est, est quaedam propinquitas in
            naturali communicatione fundata secundum actum generationis, qua natura propagatur; unde
            secundum philosophum in 8 Ethic., ista communicatio est triplex. Una secundum
            habitudinem principii ad principiatum; et haec est consanguinitas patris ad filium; unde
            dicit, quod parentes diligunt filios ut sui ipsorum aliquid existens. Alia est secundum
            habitudinem principiati ad principium; et haec est filii ad patrem; unde dicit, quod
            filii diligunt parentes, ut ab illis existentes. Tertia est secundum habitudinem eorum
            quae sunt ab uno principio ad invicem, sicut fratres dicuntur ex eisdem nasci, ut ipse
            ibidem dicit. Et quia punctus motus lineam facit, et per propagationem quodammodo pater
            descendit in filium, ideo secundum dictas tres habitudines tres lineae consanguinitatis
            sumuntur, scilicet linea descendentium secundum primam habitudinem, linea ascendentium
            secundum secundam, linea transversalium secundum tertiam. Sed quia propagationis motus
            non quiescit in uno termino, sed ultra progreditur; ideo contingit quod patris est
            accipere patrem, et filii filium, et sic deinceps; et secundum hos diversos progressus
            diversi gradus in una linea inveniuntur. Et quia gradus cujuslibet rei est pars aliqua
            illius rei; gradus propinquitatis non potest esse ubi non est propinquitas; et ideo
            identitas et nimia distantia gradum consanguinitatis tollunt: quia nullus est sibi ipsi
            propinquus, sicut nec sibi similis. Et propter hoc nulla persona per seipsam facit
            aliquem gradum, sed comparata alteri personae gradum facit ad ipsam. Sed tamen diversa
            est ratio computandi gradus in diversis lineis. Gradus enim consanguinitatis in linea
            ascendentium contrahitur ex hoc quod una persona ex alia propagatur eorum inter quos
            gradus consideratur: et ideo, secundum computationem canonicam et legalem, persona quae
            primo in processu propagationis occurrit vel ascendendo vel descendendo, distat ab
            aliquo, puta a Petro, in primo gradu, ut pater et filius; quae autem utrinque secundo
            occurrit, distat in secundo gradu, ut avus et nepos, et sic deinceps. Sed consanguinitas
            eorum qui sunt in linea transversali, contrahitur non ex hoc quod unus eorum ex alio
            propagatur, sed quia uterque propagatur ex uno; et ideo debet gradus in hac linea
            consanguinitatis computari per comparationem ad unum principium ex quo propagantur. Sed
            secundum hoc est diversa computatio canonica et legalis: quia legalis computatio
            attendit descensum a communi radice ex utraque parte; sed canonica tantum ex altera, ex
            illa scilicet ex qua major numerus graduum invenitur; unde secundum legalem
            computationem frater et soror, vel duo fratres, attinent sibi in secundo gradu, quia
            uterque a radice communi distat per unum gradum; et similiter filii duorum fratrum
            distant a se invicem in quarto gradu. Sed secundum computationem canonicam duo fratres
            attinent sibi in primo gradu, quia neuter eorum distat a radice communi nisi per unum
            gradum; sed filius unius fratrum distat ab altero fratre in secundo gradu, quia tantum
            distat a communi radice. Et ideo secundum canonicam computationem quoto gradu distat
            quis ab aliquo superiori, toto distat a quolibet descendentium ab ipso, et nunquam
            minus: quia propter quod unumquodque, illud magis; unde si alii descendentes a communi
            principio conveniunt cum aliquo ratione principii communis, non possunt propinquiores
            esse descendenti ex alia parte, quam sit primum principium ei propinquum. Aliquando
            tamen plus distat aliquis ab aliquo descendente a communi principio, quam distet ipse a
            principio, quia ille forte plus distat a principio communi quam ipse; et secundum
            remotiorem distantiam oportet consanguinitatem computari.</p>
          <p xml:id="ta-l4d40q1-d1e213">Ad primum ergo dicendum, quod objectio illa procedit ex falsis. Consanguinitas enim non
            est collectio, sed relatio quaedam aliquarum personarum ad invicem, quarum collectio
            lineam consanguinitatis facit.</p>
          <p xml:id="ta-l4d40q1-d1e217">Ad secundum dicendum, quod descensus communiter sumptus attenditur secundum quamlibet
            consanguinitatis lineam: quia carnalis propagatio, ex qua vinculum consanguinitatis
            contrahitur, descensus quidam est; sed descensus talis, scilicet a persona cujus
            consanguinitas quaeritur, lineam descendentium facit.</p>
          <p xml:id="ta-l4d40q1-d1e220">Ad tertium dicendum, quod linea dupliciter accipi potest. Aliquando proprie pro ipsa
            dimensione quae est prima species quantitatis continuae; et sic linea recta continet
            tantum duo puncta in actu quae terminant ipsam, sed infinita in potentia, quorum
            quolibet signato in actu linea dividitur, et fiunt duae lineae. Aliquando vero linea
            sumitur pro his quae linealiter disponuntur; et secundum hoc assignatur in numeris linea
            et figura, prout unitas post unitatem ponitur in aliquo numero, et sic quaelibet unitas
            adjecta gradum facit in tali linea; et similiter est de linea consanguinitatis; unde una
            linea continet plures gradus.</p>
          <p xml:id="ta-l4d40q1-d1e223">Ad quartum dicendum, quod sicut similitudo non potest esse ubi non est aliqua
            diversitas, ita propinquitas non est ubi non est aliqua distantia; et ideo distantia
            quaelibet non opponitur consanguinitati, sed talis distantia quae consanguinitatis
            propinquitatem excludit.</p>
          <p xml:id="ta-l4d40q1-d1e226">Ad quintum dicendum, quod sicut albedo dicitur major dupliciter, uno modo ex intensione
            ipsius qualitatis, alio modo ex quantitate superficiei: ita consanguinitas dicitur major
            vel minor dupliciter. Uno modo intensive ex ipsa natura consanguinitatis; alio modo
            quasi dimensive; et sic quantitas consanguinitatis mensuratur ex personis inter quas
            consanguinitatis propagatio procedit; et hoc secundo modo gradus in consanguinitate
            distinguuntur; et ideo contingit quod aliquorum duorum qui sunt in eodem gradu
            consanguinitatis respectu alicujus personae, unus est sibi magis consanguineus quam
            alius considerando primam quantitatem consanguinitatis: sicut pater et frater attinent
            alicui in primo gradu consanguinitatis, quia ex neutra parte incidit aliqua persona
            media; sed tamen, intensive loquendo, magis attinet alicui personae pater suus quam
            frater, quia frater non attinet ei nisi inquantum est ex eodem patre; et ideo, quanto
            aliquis est propinquior communi principio, a quo consanguinitas descendit, tanto est
            magis consanguineus, quamvis non sit in propinquiori gradu; et secundum hoc propatruus
            est magis consanguineus alicui quam pronepos ejus, quamvis sit in eodem gradu.</p>
          <p xml:id="ta-l4d40q1-d1e229">Ad sextum dicendum, quod quamvis pater et patruus sint in eodem gradu respectu radicis
            consanguinitatis, quia uterque distat uno gradu ab avo; tamen respectu ejus cujus
            consanguinitas quaeritur, non sunt in eodem gradu; quia pater est in primo gradu;
            patruus autem non potest esse propinquior quam in secundo, in quo est avus.</p>
          <p xml:id="ta-l4d40q1-d1e232">Ad septimum dicendum, quod semper duae personae in aequali numero graduum distant a se
            invicem, quamvis quandoque non aequali numero graduum distent a communi principio, ut ex
            dictis patet.</p>

        </div>
        <div xml:id="ta-l4d40q1-Dd1e236" type="articulus">
          <head xml:id="ta-l4d40q1-Hd1e238">Articulus 3</head>

          <head xml:id="ta-l4d40q1-Hd1e241" type="questionTitle">Utrum consanguinitas de jure naturali impediat
            matrimonium</head>

          <p xml:id="ta-l4d40q1-d1e244">Ad tertium sic proceditur. Videtur quod consanguinitas de jure naturali non impediat
            matrimonium. Nulla enim mulier potest esse propinquior viro quam Eva fuit Adae, de qua
            dicitur Genes. 2, 23: <quote xml:id="ta-l4d40q1-Qd1e246" ana="#gen2_23">hoc nunc os ex ossibus meis, et caro de carne mea</quote>.
            Sed Eva fuit matrimonio conjuncta Adae. Ergo consanguinitas nulla, quantum est de lege
            naturae, matrimonium impedit.</p>
          <p xml:id="ta-l4d40q1-d1e250">Praeterea, lex naturalis eadem est apud omnes. Sed apud barbaras nationes nulla persona
            conjuncta consanguinitate a matrimonio excluditur. Ergo consanguinitas, quantum est de
            lege naturae, matrimonium non impedit.</p>
          <p xml:id="ta-l4d40q1-d1e253">Praeterea, jus naturale est quod natura omnia animalia docuit, ut dicitur in principio
            Digestorum. Sed animalia bruta etiam cum matre coeunt. Ergo non est de lege naturae quod
            aliqua persona a matrimonio propter consanguinitatem repellatur.</p>
          <p xml:id="ta-l4d40q1-d1e257">Praeterea, nihil impedit matrimonium quod non contrarietur alicui bono matrimonii. Sed
            consanguinitas non contrariatur alicui bono matrimonii. Ergo non impedit ipsum.</p>
          <p xml:id="ta-l4d40q1-d1e260">Praeterea, eorum quae sunt magis propinqua et similia, melior et firmior est
            conjunctio. Sed matrimonium quaedam conjunctio est. Ergo cum consanguinitas sit
            propinquitas quaedam, matrimonium non impedit, sed magis juvat.</p>
          <p xml:id="ta-l4d40q1-d1e263">Sed contra, illud quod impedit bonum prolis, etiam matrimonium impedit secundum legem
            naturae. Sed consanguinitas impedit bonum prolis: quia, ut in littera ex verbis
            Gregorii, habetur, <quote xml:id="ta-l4d40q1-Qd1e265">experimento didicimus ex tali conjugio sobolem non posse
              succrescere</quote>. Ergo consanguinitas secundum legem naturae matrimonium
            impedit.</p>
          <p xml:id="ta-l4d40q1-d1e269">Praeterea, illud quod habet natura humana in prima sui conditione, est de lege naturae.
            Sed a prima sui conditione hoc habuit natura, quod pater et mater a matrimonio
            excluderentur; quod patet per hoc quod dicitur Gen. 2, 24: <quote xml:id="ta-l4d40q1-Qd1e271">propter hoc relinquet
              homo patrem et matrem</quote>; quod non potest intelligi quantum ad cohabitationem; et
            sic oportet quod intelligatur quantum ad matrimonii conjunctionem. Ergo consanguinitas
            impedit matrimonium secundum legem naturae.</p>
          <p xml:id="ta-l4d40q1-d1e275">Respondeo dicendum, quod, sicut supra, dist. 33, qu. 1, art. 1, in corp., dictum est,
            in matrimonio illud contra legem naturae esse dicitur per quod matrimonium redditur
            incompetens respectu finis ad quem est ordinatum. Finis autem matrimonii per se et primo
            est bonum prolis; quod quidem per aliquam consanguinitatem, scilicet inter patrem et
            filiam, vel filium et matrem, impeditur; non quidem ut totaliter tollatur, quia filia ex
            semine patris potest prolem concipere, et simul cum patre nutrire et instruere, in
            quibus bonum prolis consistit; sed ut non convenienti modo fiat. Inordinatum est enim
            quod filia patri per matrimonium adjungatur in sociam causa generandae prolis et
            educandae, quam oportet per omnia patri esse subjectam velut ex eo procedentem; et ideo
            de lege naturali est ut pater et mater a matrimonio repellantur, et magis etiam mater
            quam pater; quia magis reverentiae quae debetur parentibus, derogatur, si filius matrem
            quam si pater filiam ducit in uxorem, cum uxor viro aliqualiter debeat esse subjecta.
            Sed finis matrimonii secundarius per se tantum est concupiscentiae repressio; qui
            deperiret, si quaelibet consanguinea posset in matrimonium duci; quia magnus
            concupiscentiae aditus praeberetur, nisi inter illas personas quas oportet in eadem domo
            conversari, esset carnalis copula interdicta. Et ideo lex divina non solum patrem et
            matrem exclusit a matrimonio, sed etiam alias conjunctas personas quas oportet simul
            conversari, et quae habent invicem altera alterius pudicitiam custodire; et hanc causam
            assignat divina lex, dicens Levit. 18: ne reveles turpitudinem talis vel talis, quia
            turpitudo tua est. Sed per accidens finis matrimonii est confoederatio hominum, et
            amicitiae multiplicatio, dum homo ad consanguineos uxoris sicut ad suos se habet; et
            ideo huic multiplicationi amicitiae praejudicium fieret, si aliquis sanguine conjunctam
            uxorem duceret; quia ex hoc nova amicitia per matrimonium nulla accresceret; et ideo
            secundum leges humanas et statuta Ecclesiae plures consanguinitatis gradus sunt a
            matrimonio separati. Sic ergo ex dictis patet quod consanguinitas quantum ad aliquas
            personas impedit matrimonium de jure naturali; quantum ad aliquas de jure divino; et
            quantum ad aliquas de jure per homines instituto.</p>
          <p xml:id="ta-l4d40q1-d1e278">Ad primum ergo dicendum, quod Eva quamvis ex Adam processerit, non tamen fuit filia
            Adae; quia non prodiit ex eo per modum illum quo vir natus est generare sibi simile in
            specie; sed operatione divina; quia ita potuisset ex costa Adae fieri unus equus, sicut
            facta est Eva; et ideo non est tanta naturalis convenientia Evae ad Adam sicut filiae ad
            patrem; nec Adam est naturale principium Evae, sicut pater filiae.</p>
          <p xml:id="ta-l4d40q1-d1e282">Ad secundum dicendum, quod non procedit ex lege naturali quod aliqui barbari parentibus
            carnaliter commiscentur; sed ex concupiscentiae ardore, qui legem naturae in eis
            obfuscavit.</p>
          <p xml:id="ta-l4d40q1-d1e285">Ad tertium dicendum, quod conjunctio maris et feminae dicitur esse de jure naturali,
            quia natura hoc omnia animalia docuit; sed hanc conjunctionem diversa animalia
            diversimode docuit secundum diversas eorum conditiones. Commixtio autem carnalis ad
            parentes derogat reverentiae quae eis debetur. Sicut enim parentibus indidit natura
            solicitudinem filiis providendi, ita indidit filiis reverentiam ad parentes. Nulli autem
            generi aliam indidit solicitudinem filiorum aut reverentiam parentum in omne tempus,
            nisi homini; aliis autem animalibus plus et minus, secundum quod magis vel minus
            necessarii sunt vel filii parentibus, vel parentes filiis; unde etiam in quibusdam
            animalibus filius abhorret cognoscere matrem carnaliter, quamdiu manet apud ipsum
            cognitio matris, et reverentia quaedam ad ipsam, ut recitat philosophus in 9 de
            animalibus, de camelo et equo. Et quia omnes honesti mores animalium in hominibus
            naturaliter congregati sunt, et perfectius quam in aliis; propter hoc homo naturaliter
            abhorret cognoscere carnaliter non solum matrem, sed etiam filiam, quod est adhuc minus
            contra naturam, ut dictum est; et iterum in aliis animalibus ex propagatione carnis non
            contrahitur consanguinitas sicut in hominibus, sicut dictum est; et ideo non est similis
            ratio.</p>
          <p xml:id="ta-l4d40q1-d1e288">Ad quartum dicendum, quod ex jam dictis patet quomodo consanguinitas conjugum bono
            matrimonii contrarietur; unde ratio procedit ex falsis.</p>
          <p xml:id="ta-l4d40q1-d1e291">Ad quintum dicendum, quod non est inconveniens duarum unionum unam ab altera impediri;
            sicut ubi est identitas, non est similitudo; et similiter consanguinitatis vinculum
            potest impedire matrimonii conjunctionem.</p>

        </div>
        <div xml:id="ta-l4d40q1-Dd1e296" type="articulus">
          <head xml:id="ta-l4d40q1-Hd1e298">Articulus 4</head>

          <head xml:id="ta-l4d40q1-Hd1e301" type="questionTitle">Utrum consanguinitatis gradus matrimonium impedientes potuerint
            taxari ab Ecclesia usque ad quartum gradum</head>

          <p xml:id="ta-l4d40q1-d1e304">Ad quartum sic proceditur. Videtur quod consanguinitatis gradus matrimonium impedientes
            non potuerint taxari ab Ecclesia usque ad quartum gradum. Matth. 19, 6, dicitur:
              <quote xml:id="ta-l4d40q1-Qd1e306" ana="#mt19_6">quos Deus conjunxit, homo non separet</quote>. Sed illos qui conjunguntur infra
            quartum consanguinitatis gradum, Deus conjungit; non enim divina lege eorum conjunctio
            prohibetur. Ergo non debent humano statuto separari.</p>
          <p xml:id="ta-l4d40q1-d1e310">Praeterea, matrimonium est sacramentum, sicut et Baptismus. Sed non posset ex statuto
            Ecclesiae fieri quod ille qui ad Baptismum accedit, non reciperet characterem
            baptismalem, si ex jure divino ejus capax sit. Ergo nec Ecclesiae statutum facere potest
            quod matrimonium non sit inter illos qui per jus divinum matrimonialiter conjungi non
            prohibentur.</p>
          <p xml:id="ta-l4d40q1-d1e313">Praeterea, jus positivum non potest ea quae sunt naturalia removere vel ampliare. Sed
            consanguinitas est naturale vinculum, quod, quantum est de se, natum est matrimonium
            impedire. Ergo Ecclesia non potest aliquo statuto facere quod aliqui possint
            matrimonialiter conjungi vel non conjungi, sicut non potest facere quod non sint
            consanguinei vel non consanguinei.</p>
          <p xml:id="ta-l4d40q1-d1e317">Praeterea, statutum juris positivi debet aliquam rationabilem causam habere; quia
            secundum causam rationabilem quam habet, a jure naturali procedit. Sed causae quae
            assignantur de numero graduum, omnino videntur irrationabiles causae, cum nullam habeant
            habitudinem ad causata; sicut quod consanguinitas prohibeatur usque ad quartum gradum
            propter quatuor elementa, usque ad sextum propter sex aetates, usque ad septimum propter
            septem dies, quibus omne tempus agitur. Ergo videtur quod talis prohibitio nullum
            vigorem habeat.</p>
          <p xml:id="ta-l4d40q1-d1e320">Praeterea, ubi est eadem causa, debet esse idem effectus. Sed causa quare
            consanguinitas impedit matrimonium, est bonum prolis, repressio concupiscentiae, et
            multiplicatio amicitiae, ut ex dictis patet, quae omni tempore necessaria aequaliter
            sunt. Ergo omni tempore debuissent aequaliter gradus consanguinitatis matrimonium
            impedire; quod non est verum; cum modo usque ad quartum, antiquitus usque ad septimum
            gradum matrimonium consanguinitas impediret.</p>
          <p xml:id="ta-l4d40q1-d1e323">Praeterea, una et eadem conjunctio non potest esse in genere sacramenti et in genere
            stupri. Sed hoc contingeret, si Ecclesia haberet potestatem statuendi diversum numerum
            in gradibus impedientibus matrimonium; sicut si aliqui in quinto gradu, quando
            prohibitus erat, conjuncti fuissent, talis conjunctio stuprum esset; sed postmodum eadem
            conjunctio, Ecclesia prohibitionem revocante, matrimonium esset; et e converso posset
            accidere, si aliqui gradus concessi possent postmodum ab Ecclesia interdici. Ergo
            videtur quod potestas Ecclesiae non se extendat ad hoc.</p>
          <p xml:id="ta-l4d40q1-d1e326">Praeterea, jus humanum debet imitari jus divinum. Sed secundum jus divinum, quod in
            lege veteri continetur, non aequaliter currit prohibitio graduum in sursum et deorsum;
            quia in veteri lege aliquis prohibebatur accipere in uxorem sororem patris sui, non
            tamen filiam fratris. Ergo nec modo debet aliqua prohibitio de nepotibus et patruis
            manere.</p>
          <p xml:id="ta-l4d40q1-d1e329">Sed contra est quod dominus dicit discipulis Luc. 10, 16: <quote xml:id="ta-l4d40q1-Qd1e331">qui vos audit, me
              audit</quote>. Ergo praeceptum Ecclesiae habet firmitatem sicut praeceptum Dei. Sed
            Ecclesia quandoque prohibuit et quandoque concessit aliquos gradus quos lex vetus non
            prohibuit. Ergo illi gradus matrimonium impediunt.</p>
          <p xml:id="ta-l4d40q1-d1e335">Praeterea, sicut olim matrimonia gentilium dispensabantur per leges civiles; ita nunc
            per statuta Ecclesiae. Sed olim lex civilis determinabat gradus consanguinitatis qui
            matrimonium impediunt, et qui non. Ergo et modo potest hoc fieri per Ecclesiae
            statutum.</p>
          <p xml:id="ta-l4d40q1-d1e339">Respondeo dicendum, quod secundum tempora diversa invenitur consanguinitas secundum
            gradus diversos matrimonium impedisse. In principio enim humani generis solus pater et
            mater a matrimonio repellebantur, eo quod tunc temporis erat paucitas hominum, et
            oportebat propagationi humani generis maximam curam impendere; unde non erant removendae
            nisi illae personae quae matrimonio incompetentes erant etiam quantum ad principalem
            matrimonii finem, qui est bonum prolis, ut dictum est. Postmodum autem multiplicato
            humano genere, per legem Moysi plures personae exceptae sunt, quae jam concupiscentiam
            reprimere incipiebant; unde, ut dicit Rabbi Moyses, omnes illae personae exceptae sunt a
            matrimonio quae in una familia cohabitare solent; quia si inter eos licite carnalis
            copula esse posset, magnum incentivum libidini praestaretur. Sed alios consanguinitatis
            gradus lex vetus permisit; immo quodammodo praecepit; ut scilicet unusquisque de
            cognatione sua uxorem acciperet, ne successionum confusio esset; quia tunc temporis
            cultus divinus per successionem generis propagabatur. Sed postmodum in lege nova, quae
            est lex spiritus et amoris, plures gradus consanguinitatis sunt prohibiti; quia jam per
            spiritualem gratiam, non per carnis originem, cultus derivatur et multiplicatur; unde
            oportet ut homines etiam magis a carnalibus retrahantur, spiritualibus vacantes, et ut
            amor amplius diffundatur; et ideo antiquitus usque ad remotiores gradus consanguinitatis
            matrimonium impediebatur, ut ad plures per consanguinitatem et affinitatem naturalis
            amicitia permaneret; et rationabiliter usque ad septimum gradum; tum quia ultra hoc non
            de facili remanebat communis radicis memoria; tum quia septiformi gratiae spiritus
            sancti congruebat. Sed postmodum circa haec ultima tempora restrictum est Ecclesiae
            interdictum usque ad quartum gradum; quia ultra inutile et periculosum erat gradus
            consanguinitatis prohibere. Inutile quidem, quia ad remotiores consanguineos quasi
            nullum foedus majoris amicitiae quam ad extraneos habeatur, caritate in multorum
            cordibus frigescente. Periculosum autem erat, quia concupiscentia et negligentia
            praevalente, tam numerosam consanguineorum multitudinem homines non satis observabant;
            et sic laqueus damnationis multis injiciebatur ex remotiorum graduum prohibitione. Satis
            etiam convenienter usque ad quartum gradum dicta prohibitio est restricta; tum quia
            usque ad quartam generationem homines vivere consueverunt, ut sic non possit
            consanguinitatis memoria aboleri; unde dominus in tertiam et quartam generationem
            peccata parentum se visitaturum in filiis comminatur; tum quia in qualibet generatione
            nova mixtio sanguinis, cujus identitas consanguinitatem facit, fit cum sanguine alieno;
            et quantum miscetur alteri, tantum receditur a primo: et quia elementa sunt quatuor,
            quorum quodlibet tanto est facilius miscibile, quanto est magis subtile; ideo in prima
            commixtione evanescit sanguinis identitas quantum ad primum elementum, quod est
            subtilissimum; in secunda quantum ad secundum; in tertia quantum ad tertium; in quarta
            quantum ad quartum; et sic convenienter post quartam generationem potest iterari
            carnalis conjunctio.</p>
          <p xml:id="ta-l4d40q1-d1e342">Ad primum ergo dicendum, quod sicut Deus non conjungit illos qui conjunguntur contra
            divinum praeceptum, ita non conjungit illos qui conjunguntur contra Ecclesiae
            praeceptum, quod habet eamdem obligandi efficaciam quam et praeceptum divinum.</p>
          <p xml:id="ta-l4d40q1-d1e345">Ad secundum dicendum, quod matrimonium non tantum est sacramentum, sed etiam est in
            officium; et ideo magis subjacet ordinationi ministrorum Ecclesiae quam Baptismus, qui
            est sacramentum tantum; quia sicut contractus et officia humana determinantur legibus
            humanis, ita contractus et officia spiritualia lege Ecclesiae.</p>
          <p xml:id="ta-l4d40q1-d1e348">Ad tertium dicendum, quod quamvis consanguinitatis vinculum sit naturale; tamen non est
            naturale quod consanguinitas carnalem copulam impediat, nisi secundum aliquem gradum, ut
            dictum est; et ideo Ecclesia suo instituto non facit quod aliqui sint vel non sint
            consanguinei, quia secundum omne tempus aequaliter consanguinei remanent; sed facit quod
            carnalis copula sit licita vel illicita secundum diversa tempora in diversis gradibus
            consanguinitatis.</p>
          <p xml:id="ta-l4d40q1-d1e351">Ad quartum dicendum, quod tales rationes assignatae magis dantur per modum adaptationis
            et congruentiae, quam per modum causae et necessitatis.</p>
          <p xml:id="ta-l4d40q1-d1e354">Ad quintum dicendum, quod jam ex dictis patet quod non est eadem causa secundum diversa
            tempora gradus consanguinitatis prohibendi; unde quod aliquo tempore utiliter
            conceditur, alio salubriter prohibetur.</p>
          <p xml:id="ta-l4d40q1-d1e358">Ad sextum dicendum, quod statutum non imponit modum praeteritis, sed futuris; unde si
            modo prohiberetur quintus gradus, qui nunc est concessus, illi qui jam sunt in quinto
            gradu conjuncti, non essent separandi; nullum enim impedimentum matrimonio superveniens
            ipsum potest dirimere; et sic conjunctio quae prius fuit matrimonium, non efficeretur
            per statutum Ecclesiae stuprum; et similiter si aliquis gradus concederetur qui nunc est
            prohibitus, illa conjunctio non efficeretur matrimonialis ex statuto Ecclesiae ratione
            primi contractus, quia possent separari si vellent; sed tamen possent de novo
            contrahere, et alia conjunctio esset.</p>
          <p xml:id="ta-l4d40q1-d1e361">Ad septimum dicendum, quod in gradibus consanguinitatis prohibendis Ecclesia praecipue
            observat rationem amoris; et quia non est minor ratio amoris ad nepotem quam ad patruum,
            sed etiam major, quanto propinquior est filio pater quam patri filius, ut dicitur in 8
            Ethic., propter hoc aequaliter prohibuit gradus consanguinitatis in patruis et
            nepotibus. Sed lex vetus in personis prohibendis attendit praecipue cohabitationem
            contra concupiscentiam, illas personas prohibens ad quas facilior pateret accessus
            propter mutuam cohabitationem. Magis autem consuevit cohabitare neptis patruo quam amita
            nepoti; quia filia est quasi idem cum patre, cum sit aliquid ejus; sed soror non est hoc
            modo idem cum fratre, cum non sit aliquid ejus, sed magis ex eodem nascitur; et ideo non
            erat eadem ratio prohibendi neptem et amitam.</p>
        </div>
        <div xml:id="ta-l4d40q1-Dd1e365">
          <head xml:id="ta-l4d40q1-Hd1e367">Expositio textus</head>
          <p xml:id="ta-l4d40q1-d1e370"><quote xml:id="ta-l4d40q1-Qd1e371">Quia truncum inter gradus non computat</quote>. Truncum appellat
            consanguinitatis radicem, qui est pater filiorum. Principium autem alicujus generis
            potest accipi dupliciter. Uno modo principium quod est in genere illo; ut si primam
            partem lineae principium dicamus. Alio modo principium, quia non recipit generis
            praedicationem, sicut principium lineae dicitur punctus; et hoc modo principium et radix
            consanguinitatis potest dici dupliciter. Uno modo ipsa persona prima a qua
            consanguinitas dicitur, quae persona non est consanguinitas, sed consanguinitatis
            principium; et secundum hoc filius qui distat a persona patris, facit primae distantiae
            gradum, et filius filii secundum, et sic deinceps. Alio modo prima consanguinitas quae
            est causa omnis alterius consanguinitatis; et sic ipsa consanguinitas quae est inter
            patrem et filium, radix ponitur, et computantur secundum hoc pater et filius pro uno
            principio, a quorum consanguinitate primo distat filius filii; et ideo haec distantia
            facit primum gradum, et sic deinceps; et secundum hoc diversimode fit computatio graduum
            in littera. Sed primus modus computandi magis est in communi usu. <quote xml:id="ta-l4d40q1-Qd1e374">Sicut sex
              aetatibus mundi generatio et hominis status finitur; ita propinquitas generis tot
              gradibus terminetur</quote>. Mundo non assignantur aetates quantum ad substantiam,
            quia sic in perpetuum durabit; sed quantum ad statum; sic enim transibit mundus, et sic
            antiquatur et senescit; et secundum hoc distinguuntur aetates mundi metaphorice ad
            similitudinem aetatis unius hominis. Variantur enim in homine aetates secundum diversas
            notabiles varietates in statu ipsius; unde prima aetas dicitur infantia usque ad
            septimum annum; secunda pueritia usque ad quartumdecimum; tertia adolescentia usque ad
            vigesimum quintum; quae tres aetates computantur quandoque pro una; quarta est juventus
            usque ad quinquaginta annos; quinta vero aetas est senectus usque ad septuaginta; sexta
            senium usque in finem. Et similiter in mundo dicitur prima aetas ab Adam usque ad Noe,
            in qua fuit humani generis institutio et lapsus; secunda a Noe usque ad Abraham, in qua
            fuit humani generis destructio per diluvium, et renovatio; tertia ab Abraham usque ad
            David, in qua fuit circumcisionis institutio; quarta a David usque ad transmigrationem
            Babylonis, in qua lex floruit sub regibus et prophetis; quinta a transmigratione
            Babylonis usque ad Christum, in qua fuit populi captivatio et liberatio; sexta a Christo
            usque ad finem, in qua est humani generis redemptio. Sed tamen non oportet quod aequali
            numero annorum mundi aetas humani generis compleatur, sicut nec aetas unius hominis;
            quia ultima aetas hominis quandoque habet tantum quantum omnes primae.</p>
        </div>
      </div>
    </body>
  </text>
</TEI>