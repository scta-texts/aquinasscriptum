<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber III, Distinctio 26, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Liber III, Distinctio 26, Quaestio 1</title>
          <date when="2016-03-13">March 13, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-13">March 13, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="H" n="harv245" xml:base="http://iiif.lib.harvard.edu/manifests/drs:51994085/canvas/">Cambridge, Mass.,
            Harvard University, Houghton Library, MS Lat 245</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#H" n="95vb" select="dd"/>
      </div>
    </front>
    <body>
      <div xml:id="ta-l3d26q1">
        <head xml:id="ta-l3d26q1-Hd1e97">Quaestio 1</head>
        <div xml:id="ta-l3d26q1-Dd1e100">
          <head xml:id="ta-l3d26q1-Hd1e102">Prooemium</head>
          <p xml:id="ta-l3d26q1-d1e105">Postquam <name ref="#Lombard">Magister</name> determinavit de fide, hic secundo
            determinat de spe; et dividitur in duas partes: in prima determinat de spe; in secunda
            ostendit in quibus spes invenitur, ibi: <quote xml:id="ta-l3d26q1-Qd1e110">post hoc superest investigare, utrum
              fides et spes in Christo fuerint</quote>. Circa primum duo facit: primo determinat de
            spe secundum se; secundo de spe per comparationem ad fidem, ibi: <quote xml:id="ta-l3d26q1-Qd1e113">et sicut fides,
              ita et spes est de invisibilibus</quote>. Et circa hoc duo facit; primo ostendit
            convenientiam inter fidem et spem; secundo differentiam, ibi: <quote xml:id="ta-l3d26q1-Qd1e116">distinguitur tamen
              fides a spe. Post hoc superest investigare, utrum fides et spes in Christo
              fuerint</quote>. Hic ostendit, quorum sit habere fidem; et circa hoc duo facit: primo
            inquirit, utrum in Christo fuerit fides vel spes: secundo utrum in antiquis patribus in
            Limbo existentibus, ibi: <quote xml:id="ta-l3d26q1-Qd1e119">de antiquis vero patribus (...) non incongrue dici
              potest, quod fidem et spem virtutem habuerint</quote>. Hic quaeruntur duo. Primo de
            spe secundum quod est passio. Secundo de ipsa secundum quod est virtus. Circa primum
            quaeruntur quinque: 1 utrum spes sit passio; 2 in quo sit; 3 de differentia ejus ad
            alias passiones; 4 utrum sit una de quatuor passionibus principalibus; 5 utrum possit
            esse in parte intellectiva.</p>
        </div>
        <div xml:id="ta-l3d26q1-Dd1e124" type="articulus">
          <head xml:id="ta-l3d26q1-Hd1e126">Articulus 1</head>
          <head xml:id="ta-l3d26q1-Hd1e129" type="question-title">Utrum spes sit passio</head>

          <p xml:id="ta-l3d26q1-d1e132">Ad primum sic proceditur. Videtur quod spes non sit passio. Spes enim est expectatio.
            Sed expectatio dicit immobilitatem. Cum ergo omnis passio in motu consistat, videtur
            quod spes non sit passio.</p>
          <p xml:id="ta-l3d26q1-d1e135">Praeterea, opposita sunt in eodem genere. Sed philosophus, 7 Physicor., dividit spem
            contra memoriam, dividens actiones utriusque ad invicem. Cum ergo memoria non sit
            passio, nec spes passio erit.</p>
          <p xml:id="ta-l3d26q1-d1e138">Praeterea, expectare a spectando dicitur. Spectare autem est videre. Cum ergo videre
            non sit passio animalis, secundum quod proprie loquimur de passionibus animae; videtur
            quod spes, quae est expectatio, non sit passio.</p>
          <p xml:id="ta-l3d26q1-d1e142">Praeterea, passio animae in parte sensitiva est, ut dicit philosophus in 7 Physic. Sed
            spes, cum sit de futuro bono, non potest esse in parte sensitiva: quia sensus est
            praesentium tantum. Ergo spes non est passio.</p>
          <p xml:id="ta-l3d26q1-d1e145">Praeterea, nihil patitur nisi ex praesentia agentis. Sed spes non est de praesentibus,
            sed de futuris. Ergo non est passio.</p>
          <p xml:id="ta-l3d26q1-d1e148">Sed contra, spes contra timorem dividitur. Sed timor est passio. Ergo et spes.</p>
          <p xml:id="ta-l3d26q1-d1e151">Praeterea, spes ad appetitivam potentiam pertinet: quia habet bonum pro objecto. Sed
            motus appetitivae partis dicitur passio animae: quia ad eum sequitur delectatio et
            tristitia, quod proprium est passionum, ut dicitur in 2 Ethic. Ergo ut prius.</p>
          <p xml:id="ta-l3d26q1-d1e154">Praeterea, praesens et praeteritum non diversificant genus. Sed gaudium, quod est de
            praesenti bono, est in genere passionis. Ergo et spes, quae est de bono futuro.</p>
          <p xml:id="ta-l3d26q1-d1e157">Respondeo dicendum, quod, sicut prius, dist. 15, dictum est, quamvis omnis operatio
            potentiarum animae, quae per sua objecta in actum reducuntur, sicut intellectus
            possibilis, sensus, et appetitus, possint dici passiones, tamen proprie loquendo passio
            est in operationibus appetitus sensitivae partis, secundum quod Damascenus dicit in 2
            libro, quod passio est motus appetitivae virtutis sensibilis, qui est ex imaginatione
            boni vel mali. Spes autem dicit extensionem appetitus in illud quod appetibile est.
            Invenitur autem non solum in hominibus, sed etiam in aliis animalibus: quod patet, quia
            inveniuntur animalia operari propter aliquod bonum futurum aestimatum possibile, sicut
            aves faciunt nidum propter filiorum educationem: nec propter finem aliquid facerent nisi
            in finem illum quasi eis possibilem tenderent: quia naturalis appetitus non est
            impossibilium. Similiter etiam patet quod unum animal aggreditur aliud non nisi ex spe
            victoriae. Patet ergo quod spes sit in appetitu sensitivae partis, quae nobis et brutis
            communis est; et ita sequitur quod sit passio.</p>
          <p xml:id="ta-l3d26q1-d1e161">Ad primum ergo dicendum, quod appetitivae partis duplex est motus: scilicet prosecutio
            et fuga. Objectum autem spei, quod est bonum difficile et arduum, ratione suae bonitatis
            natum est movere ad prosecutionem: sed ratione suae difficultatis natum est movere ad
            fugam. Hic tamen motus retardatur per spem: et ideo spes importat motum primum, in quo
            salvatur ratio passionis, tamen cum quiete privante secundum motum, qui est fuga.</p>
          <p xml:id="ta-l3d26q1-d1e164">Ad secundum dicendum, quod dividitur spes contra memoriam non quantum ad essentiam
            suam, sed quantum ad affectum, qui est communis memoriae et spei, scilicet delectatio;
            unde non sequitur quod in genere conveniant.</p>
          <p xml:id="ta-l3d26q1-d1e167">Ad tertium dicendum, quod frequenter nomina imponuntur rebus occultis, ex suis signis,
            sicut essentiales differentiae ex accidentibus nominantur. Signum autem alicujus
            quiescentis cum extensione appetitus in aliquid desideratum solet esse quod frequenter
            visum dirigit in illud, ut videat si ex aliqua parte ad ipsum accedat; et ideo
            dispositio praedicta quietis cum motu dicitur expectatio.</p>
          <p xml:id="ta-l3d26q1-d1e170">Ad quartum dicendum, quod sicut animalia cognoscunt rationem convenientis et nocivi non
            per inquisitionem rationis, ut homo, sed per instinctum naturae, qui dicitur aestimatio;
            ita etiam cognoscunt aliquid quod futurum est, sine hoc quod cognoscant rationem futuri,
            non conferendo praesens ad futurum, sed ex instinctu naturali, secundum quod aguntur ad
            aliquid agendum vel ex impulsu naturae interioris vel exterioris; sicut quando agunt
            aliquid ad praecavendum de futuris quae dependent ex motu caeli, quasi ex eo impulsa:
            unde ex eorum operibus homines possunt aliquid scire de hujusmodi futuris, sicut nautae
            praesciunt tempestatem futuram ex motu delphinorum ad superficiem aquae descendentium;
            et formicae veniente pluvia reponunt granum in cavernis.</p>
          <p xml:id="ta-l3d26q1-d1e173">Ad quintum dicendum, quod id quod est futurum secundum rem, potest esse praesens in
            imaginatione. Et quia bonum est natum movere appetitum secundum quod est imaginatum vel
            intellectum, ut dicitur in 3 de anima, ideo ex tali praesentia potest sequi passio in
            appetitu.</p>
        </div>
        <div xml:id="ta-l3d26q1-Dd1e177" type="articulus">
          <head xml:id="ta-l3d26q1-Hd1e179">Articulus 2</head>
          <head xml:id="ta-l3d26q1-Hd1e182" type="question-title">Utrum spes sit in alia vi quam in concupiscibili</head>

          <p xml:id="ta-l3d26q1-d1e185">Ad secundum sic proceditur. Videtur quod spes non sit in alia vi quam in
            concupiscibili. Arduum enim vel difficile non addit aliquam rationem appetibilis supra
            bonum: quia difficile magis habet rationem fugibilis quam appetibilis. Arduum autem non
            differt a bono non arduo nisi secundum magis et minus. Sed vis concupiscibilis est boni
            quod desideratur. Cum ergo objectum spei sit bonum arduum vel difficile, videtur quod
            spes sit in concupiscibili.</p>
          <p xml:id="ta-l3d26q1-d1e188">Praeterea, sicut voluntas est boni appetibilis in parte intellectiva, ita
            concupiscibilis in parte sensitiva. Sed in parte intellectiva omne quod ad appetitum
            pertinet, est voluntas. Ergo et in parte sensitiva omne quod ad appetitum pertinet, est
            vis concupiscibilis; et ita, cum spes ad appetitum pertineat, ut dictum est, videtur
            quod sit in concupiscibili.</p>
          <p xml:id="ta-l3d26q1-d1e191">Praeterea, gaudium et delectatio in concupiscibili sunt. Sed spes facit gaudium;
                <ref xml:id="ta-l3d26q1-Rd1e193"><title ref="#rom">Rom.</title> 12, 12:</ref>
            <quote xml:id="ta-l3d26q1-Qd1e198" source="http://scta.info/resource/rom12_12">spe gaudentes</quote>; et delectationem, ut dicit philosophus in
            7 Physic. Ergo spes est in concupiscibili.</p>
          <p xml:id="ta-l3d26q1-d1e203">Praeterea, praesens et futurum non diversificant appetitivam potentiam, cum accidant
            appetibili inquantum hujusmodi. Sed gaudium et spes non differunt nisi secundum id quod
            gaudium est de bono praesenti, spes autem de bono futuro. Ergo cum gaudium sit in
            concupiscibili, et spes in eodem erit.</p>
          <p xml:id="ta-l3d26q1-d1e206">Praeterea, ejusdem est moveri ad terminum, et in termino quiescere. Sed spes importat
            motum in aliquem terminum, in quem cum aliquis devenerit, gaudet. Cum ergo gaudere sit
            concupiscibilis, et sperare erit concupiscibilis.</p>
          <p xml:id="ta-l3d26q1-d1e209">Sed contra, concupiscibilis, per se loquendo, non ordinatur ad arduum, sed magis
            irascibilis. Cum ergo objectum spei sit arduum, oportet quod spes non sit in
            concupiscibili, sed in irascibili.</p>
          <p xml:id="ta-l3d26q1-d1e212">Praeterea, idem est subjectum contrariorum. Sed spei opponitur timor. Cum ergo timor
            sit in irascibili, non in concupiscibili, sicut et audacia, quae iterum timori
            opponitur; videtur quod spes etiam sit in irascibili.</p>
          <p xml:id="ta-l3d26q1-d1e215">Praeterea, ira sine spe esse non potest, ut dicit Avicenna in 6 de naturalibus; unde ex
            offensa illa de cujus vindicta non est spes (sicut cum quis a rege offenditur) non est
            ira, sed odium magis, vel timor. Ergo cum ira non sit in concupiscibili, nec spes.</p>
          <p xml:id="ta-l3d26q1-d1e218">Respondeo dicendum, quod potentiae passivae variantur, secundum quod sunt natae moveri
            a diversis activis, per se loquendo. Proprium autem motivum appetitivae virtutis est
            bonum apprehensum; unde oportet quod secundum diversas virtutes apprehendentes sint
            etiam diversi appetitus: scilicet appetitus rationis, qui est de bono apprehenso
            secundum rationem vel intellectum, unde est de bono apprehenso simpliciter et in
            universali: et appetitus sensitivus, qui est de bono apprehenso secundum vires
            sensitivas, unde est de bono particulari, et ut nunc. Sed quia potentia passiva non
            extendit se ad plura quam virtus sui activi, secundum quod dicit Commentator in 9
            Metaphysic., quod nulla potentia passiva est in natura, cui non respondeat sua potentia
            activa naturalis; ideo appetitus sensitivus ad illa tantum bona se extendit ad quae se
            extendit apprehensio sensitiva. Quia autem, ut dicit Dionysius, 7 capit. de Divin.
            Nomin., divina sapientia conjungit fines primorum principiis secundorum, quia omnis
            natura inferior in sui supremo attingit ad infimum naturae superioris, secundum quod
            participat aliquid de natura superioris, quamvis deficienter; ideo tam in apprehensione
            quam in appetitu sensitivo invenitur aliquid in quo sensitivum rationem attingit. Quod
            enim animal imaginetur formas apprehensas per sensum, hoc est de natura sensitivae
            apprehensionis secundum se: sed quod apprehendat illas intentiones quae non cadunt sub
            sensu, sicut amicitiam, odium, et hujusmodi, hoc est sensitivae partis secundum quod
            attingit rationem. Unde pars illa in hominibus, in quibus est perfectior propter
            conjunctionem ad animam rationalem, dicitur ratio particularis, quia confert de
            intentionibus particularibus; in aliis autem animalibus, quia non confert, sed ex
            instinctu naturali habet hujusmodi intentiones apprehendere, non dicitur ratio, sed
            aestimatio. Similiter etiam ex parte appetitus, quod animal appetat ea quae sunt
            convenientia sensui, delectationem facientia, secundum naturam sensitivam est, et
            pertinet ad vim concupiscibilem; sed quod tendat in aliquod bonum quod non facit
            delectationem in sensu, sed magis natum est facere tristitiam ratione suae
            difficultatis, sicut quod animal appetat pugnam cum alio animali, vel aggredi aliam
            quamcumque difficultatem, hoc est in appetitu sensitivo secundum quod natura sensitiva
            attingit intellectivam; et hoc pertinet ad irascibilem. Et ideo sicut aestimatio est
            alia vis quam imaginatio, ita irascibilis est alia vis quam concupiscibilis. Objectum
            enim concupiscibilis est bonum quod natum est facere delectationem in sensu: irascibilis
            autem bonum quod difficultatem habet. Et quia quod est difficile, non est appetibile
            inquantum hujusmodi, sed vel in ordine ad aliud delectabile, vel ratione bonitatis quae
            difficultati admiscetur; conferre autem unum ad aliud, et discernere intentionem
            difficultatis et bonitatis in uno et eodem, est rationis: ideo proprie istud bonum
            appetere est rationalis appetitus: sed convenit sensitivae, secundum quod attingit per
            quamdam imperfectam participationem ad rationalem, non quidem conferendo vel
            discernendo, sed naturali instinctu movendo se in illud, sicut dictum est de
            aestimatione. Et per hoc patet etiam quod irascibilis est altior quam concupiscibilis,
            et propinquior rationi; et ideo incontinens propter concupiscentiam, qui nulla lege
            utitur, magis est turpis quam iracundus, qui utitur legibus, sed perversis, ut dicitur
            in 7 Ethic. Unde etiam vitia quae sunt in concupiscibili, sunt majoris infamiae quam ea
            quae sunt in irascibili. Ex his ergo jam planum est videre quae passio sit in
            irascibili, et quae in concupiscibili. Omnis enim passio de cujus intellectu est
            appetitus in bonum vel conveniens simpliciter, est in concupiscibili, sicut amor et
            delectatio et hujusmodi, et eorum opposita. Omnis autem passio de cujus intellectu est
            appetitus in bonum cum circumstantia difficultatis, est in irascibili: et hujusmodi sunt
            omnia illa quae important bonum vel malum cum determinatione alicujus quantitatis, sicut
            ira, quae non ex qualibet laesione consurgit, sed ex ea quam potest aliquis vindicare,
            et tamen non habet in promptu vindictam. Timor etiam non est de quolibet malo, sed de
            malo cui non potest resisti, vel difficulter resistitur. Spes autem importat motum
            appetitus in aliquod bonum commensuratum appetenti: non enim est de bono tanto ad quod
            nullo modo possit perveniri, nec iterum de tam parvo quod pro nihilo habeatur; sed de eo
            quod est possibile haberi, et tamen est difficile ad habendum, propter quod dicitur
            arduum. Unde patet quod spes, secundum quod est passio, est in irascibili.</p>
          <p xml:id="ta-l3d26q1-d1e222">Ad primum ergo dicendum, quod difficile vel arduum addit quamdam specialem rationem
            bonitatis, scilicet pretiositatem quamdam, ex hoc ipso quod non de facili habetur, sicut
            dicitur omne rarum, carum.</p>
          <p xml:id="ta-l3d26q1-d1e225">Ad secundum dicendum, quod natura rationalis ex seipsa conferre habet et discernere;
            unde bonum quod est ex seipso appetibile, vel quod indiget collatione et discretione ad
            hoc quod appetatur, secundum naturam rationalis apprehensionis appetitum rationalem
            movet; et ideo ex hoc non diversificatur appetitus rationalis, sed dicitur voluntas
            universaliter. Non sic autem est de appetitu sensitivo, ut patet ex dictis.</p>
          <p xml:id="ta-l3d26q1-d1e228">Ad tertium dicendum, quod in quantum spes est de difficili et arduo non delectat, sed
            magis affligit, cum ex hoc ipso sit distans; sed inquantum est de bono possibili
            acquiri, sic facit delectationem: quia sicut quod est in potentia, jam habet
            inchoationem sui esse; ita quod apprehenditur ut possibile adipisci, apprehenditur ut
            jam quodammodo praesens: et ideo spes delectationem facit; et haec delectatio non est in
            concupiscibili, sed in irascibili. Quaelibet enim potentia appetit sibi conveniens, et
            de eo delectatur, ut infra, dicetur. Bonum autem arduum ex hoc ipso quod est possibile
            adipisci est conveniens irascibili; unde in ipsum tendit.</p>
          <p xml:id="ta-l3d26q1-d1e231">Ad quartum dicendum, quod objectum irascibilis est bonum difficile: quod autem habetur,
            jam non est difficile, sed tantum dum non habetur; et ideo non omnes passiones
            irascibilis sunt futuri, sicut timor et spes.</p>
          <p xml:id="ta-l3d26q1-d1e234">Ad quintum dicendum, quod objectum irascibilis est bonum difficile, quod quandoque
            habet bonitatem ex ordine ad aliud. Unde in actu vel motu irascibilis est duplex
            terminus. Primus est proximus, secundum quod terminatur in objectum proprium, ut quando
            consequitur victoriam. Et quia proprium objectum irascibilis habet difficultatem, ideo
            non est delectabile alicui simpliciter, sed est delectabile ei secundum hanc vim, cujus
            actus est perfectus per hoc quod pertingit ad objectum proprium, quod jam consecutum
            est; sicut quando aliquis delectatur de hoc quod vincit, quamvis simpliciter sensibilem
            dolorem de vulneribus sustineat, et de fatigatione tristitiam habeat; et ideo haec
            delectatio non est concupiscibilis, sed est proprie irascibilis, sicut delectatio quae
            est propria in actu videndi est propria ipsius visus. Secundus terminus est ultimus
            finis, in quem objectum proprium ordinatum est. Hoc autem est aliquid quod secundum
            seipsum est conveniens et delectabile, sicut quod animal postquam vincit aliud animal,
            utitur ad libitum propria voluntate; et haec delectatio pertinet ad concupiscibilem.
            Irascibilis enim ad conservationem concupiscibilis ordinatur, ut scilicet propter
            difficultatem intervenientem delectatio conveniens non praetermittatur. Et ideo dicit
            Damascenus, quod ira est audax concupiscentiae vindex; et propter hoc etiam dicit
            philosophus in 6 de animalibus, quod animalia pugnant ad invicem propter cibum et
            propter coitum: quia circa has delectationes praecipue est concupiscibilis.</p>
        </div>
        <div xml:id="ta-l3d26q1-Dd1e238" type="articulus">
          <head xml:id="ta-l3d26q1-Hd1e240">Articulus 3</head>
          <head xml:id="ta-l3d26q1-Hd1e243" type="question-title">Utrum spes differat ab aliis passionibus, scilicet timore et
            cetera</head>

          <p xml:id="ta-l3d26q1-d1e246">Ad tertium sic proceditur. Videtur quod spes non differat ab aliis passionibus. Spes
            enim importat expectationem. Sed omnis motus appetitus videtur esse expectatio, quae
            nihil aliud dicit quam protensionem in aliquod bonum. Ergo spes non distinguitur ab
            aliis passionibus quae ad appetitum pertinent.</p>
          <p xml:id="ta-l3d26q1-d1e249">Praeterea, expectatum bonum est objectum spei, quae est expectatio. Sed expectatum
            bonum concupiscentiam constituit, ut dicit Damascenus 2 Lib. Ergo concupiscentia est
            idem quod spes.</p>
          <p xml:id="ta-l3d26q1-d1e252">Praeterea, idem motus est a termino et in terminum. Sed timor dicit motum appetitus a
            malo, spes autem dicit motum ejusdem in bonum. Ergo idem est timor et spes.</p>
          <p xml:id="ta-l3d26q1-d1e256">Praeterea, sicut se habet album et nigrum ad visum; ita se habet bonum et malum ad
            appetitum. Sed album et nigrum non diversificant neque potentiam visivam neque passiones
            ejus. Ergo nec bonum et malum diversificant passiones appetitus; et ita timor et spes
            non sunt diversae passiones, quamvis sint de bono et malo.</p>
          <p xml:id="ta-l3d26q1-d1e259">Praeterea, spes, ut dictum est, art. praec. in corp., dicit protensionem appetitus in
            aliquod arduum. Sed hoc idem invenitur in audacia, confidentia, sive fiducia, et ira.
            Ergo omnia ista sunt idem quod spes.</p>
          <p xml:id="ta-l3d26q1-d1e262">Sed contra, quorum definitiones sunt diversae, et ipsa differunt. Sed definitio spei
            non convenit aliis passionibus. Ergo et spes ab aliis passionibus distinguitur.</p>
          <p xml:id="ta-l3d26q1-d1e265">Praeterea, quaecumque sunt idem, unum non potest esse sine altero. Sed spes potest esse
            sine aliis. Ergo spes ab aliis differt.</p>
          <p xml:id="ta-l3d26q1-d1e268">Praeterea, motus differunt penes terminos. Sed non est idem terminus seu objectum spei,
            et aliarum passionum: quia speratum bonum est objectum spei; non autem, per se loquendo,
            aliarum passionum. Ergo spes differt ab aliis passionibus.</p>
          <p xml:id="ta-l3d26q1-d1e271">Respondeo dicendum, quod passiones animae, de quibus loquimur, primo distinguuntur ex
            hoc quod quaedam important bonum et malum absolute; et hae pertinent ad concupiscibilem:
            quaedam vero important aliquam mensuram boni vel mali, ut ex praedictis patet; et hae
            pertinent ad irascibilem. Passionum ergo in concupiscibili existentium quaedam important
            habitudinem concupiscibilis ad suum objectum; quaedam vero motum ipsius respectu
            objecti; quaedam vero impressionem relictam in ipsa ex praesentia objecti. Cum autem
            objectum appetitus sit bonum vel malum, quodlibet istorum per haec duo dividitur. Amor
            enim importat habitudinem concupiscibilis ad bonum; odium vero ad malum: quia amor
            amatum ponit connaturale, et quasi unum amanti; cujus contrarium facit odium. Et quia
            haec habitudo perficitur ex praesentia objecti, ideo amor secundum perfectam sui
            rationem est habiti, ut dicit Augustinus. Motus autem concupiscibilis in bonum, dicitur
            desiderium: in malum autem est innominatus, sed dicatur fuga. Impressio vero relicta in
            concupiscibili ex praesentia boni, dicitur delectatio vel gaudium; sed praesentia mali
            dicitur tristitia vel dolor. Qualiter autem tristitia et dolor differant, supra,
            distinct. 15, dictum est. Eodem etiam modo differunt delectatio sensibilis et gaudium.
            Laetitia autem dicit effectum gaudii in dilatatione cordis; unde dicitur laetitia quasi
            latitia: exultatio autem effectum ipsius in signis exterioribus, inquantum gaudium
            interius ad exteriora prorumpens, quodammodo exilit. Quia autem irascibilis propter
            concupiscibilem est animalibus data, ut non deficiat in suo actu; ideo passiones
            irascibilis ex passionibus concupiscibilis originem habent. Adjuvat autem
            concupiscibilem irascibilis et in bono et malo. In bono quidem, ut delectabile
            concupiscibili conveniens non obstante difficultate prosequatur: in malo autem, ut
            nocivum difficile repellat. Passio ergo irascibilis vel oritur ex passione
            concupiscibilis, quam facit apprehensio appetibilis, vel quam facit praesentia ipsius.
            Si primo modo, vel respectu boni, et hoc vel possibilis consequi, in quod tendendum est,
            et sic est spes; vel non possibilis, quod dimittendum est, et sic est desperatio: aut
            respectu mali, et hoc vel possibilis repelli, cui resistendum est, et sic est audacia;
            vel non possibilis repelli, quod fugiendum est, et sic est timor. Si autem ex
            praescientia appetibilis, hoc non potest esse respectu boni: quia ex quo concupiscibilis
            suo delectabili fruitur, non indiget irascibili, quia non habet difficultatem in illo;
            sed est respectu mali quod repellendum est et difficultatem habens; et sic causatur ira,
            si est possibile repelli: alias passio in concupiscibili sistit. Et ideo ira non habet
            passionem contrariam, neque secundum contrarietatem boni vel mali, sicut gaudium et
            tristitia, quae contrarietas est propria passionum concupiscibilis, neque secundum
            contrarietatem possibilis et non possibilis, sicut spes et desperatio, quae contrarietas
            est propria passionum irascibilis. Sciendum tamen, quod ira causatur non solum ex re
            inconvenienti praesente, sicut cum quis irascitur de vulneratione, sed etiam ex
            inconvenienti aliquando praesente, sicut cum quis irascitur ex injuriis illatis; et
            etiam ex apprehensione habiti inconvenientis; et ideo ira causatur ex dolore quantum ad
            primum, et ex tristitia, ut dicit Damascenus, quantum ad secundum. Sic ergo passiones
            animae per essentiales differentias dividuntur. Inveniuntur etiam diversificari nomina
            passionum per differentias accidentales: quae quidem accidunt vel ipsi passioni, ut
            intentio ejus; vel ex objecto. Si primo modo, sic concupiscentia dicit intensionem
            desiderii: zelus intensionem amoris, non patiens consortium in amato: abominatio
            intensionem odii: exultatio intensionem gaudii, ut in signo exteriori prorumpat
            generaliter; et similiter hilaritas quantum ad signum quod ostenditur in facie; et
            jucunditas quantum ad signa quae ostenduntur etiam in actibus; accidia autem intensionem
            tristitiae, intantum ut immobilitet hominem, actionem retardans; unde dicitur a
            Damasceno, quod est tristitia aggravans, idest immobilitans, vel achos, inquantum
            prohibet locutionem: quia, ut dicit Damascenus, est vocem auferens: praesumptio autem
            intensionem spei: audacia autem excessum confidentiae in aggrediendo terribilia; furor
            autem intensionem irae. Cum autem objectum proprium et per se istarum passionum sit
            bonum vel malum apparens: ea quae accidentaliter se habent ad haec faciunt accidentalem
            differentiam in passionibus ex parte objecti: sicut tristitia quae est de malo quod est
            apparens malum tristanti; hoc autem accidit esse bonum vel malum alteri. Si ergo
            tristitia sit de malo quod est malum alteri, et per hoc apprehenditur malum ipsi
            tristanti, sic est misericordia. Si autem sit bonum alteri, et per hoc apprehenditur ut
            malum proprium, sic est invidia, quae est tristitia de prosperitate bonorum, vel
            Nemesis, quae est tristitia de prosperitate malorum, ut dicitur 2 Ethic. Similiter etiam
            timor distinguitur: quia malo difficili superanti facultatem timentis accidit aliquid
            dupliciter: vel ex parte ipsius mali, vel ex parte timentis. Primo modo accidit sibi
            turpitudo; et hoc vel in se, et sic est verecundia quae est de turpi actu; vel in
            opinione, et sic est erubescentia, quae est timor de convicio, ut dicit Damascenus: vel
            verecundia de turpitudine culpae, erubescentia de turpitudine poenae. Ex parte autem
            timentis sumuntur accidentales differentiae timoris hoc modo: quia terribile vel excedit
            facultatem timentis in agendo, et sic est segnities, vel ignavia, quae est timor futurae
            operationis, ut dicit Damascenus; vel in cognoscendo, et hoc tripliciter: vel propter
            cognoscibilis altitudinem, et sic est admiratio quae est timor ex magna imaginatione;
            vel propter ejus inconsuetudinem, et sic est stupor, qui est timor ex inassueta
            imaginatione; vel propter incertitudinem, et sic est agonia, quae est timor infortunii;
            et hoc idem dicitur trepidatio vel dubitatio. Sic ergo patet quomodo spes ab aliis
            passionibus differat, et quomodo etiam omnes aliae passiones ab invicem
            distinguantur.</p>
          <p xml:id="ta-l3d26q1-d1e275">Ad primum ergo dicendum, quod, sicut supra dictum est, art. 1 hujus quaest. ad 1 et 3,
            expectare importat protensionem appetitus in aliquid cum quiete privante fugam vel
            recessum. Haec autem quies contingit ex difficultate ejus in quod motus appetitus
            tendit, sed non in promptu est ut habeatur: quod enim in promptu est, sine mora
            acquiritur. Et quia bonum cum difficultate, proprie est objectum irascibilis, ideo
            expectare proprie ad irascibilem pertinet tendentem in aliquod bonum. Habet autem se ad
            spem sicut commune ad proprium, inquantum spes addit certitudinem circa
            expectationem.</p>
          <p xml:id="ta-l3d26q1-d1e278">Ad secundum dicendum, quod Damascenus loquitur large: accipit enim expectatum bonum pro
            bono quod nondum habetur, quod quidem commune est concupiscentiae et spei.</p>
          <p xml:id="ta-l3d26q1-d1e281">Ad tertium dicendum, quod motus a termino et in terminum quandoque sunt contrarii,
            quandoque idem, quandoque disparati. Si enim termini a quo et ad quem sunt contrarii,
            sic motus est contrarius, sicut a nigredine in albedinem. Si autem sit idem terminus a
            quo et in quem, sic motus sunt idem, sicut motus ab albedine et in albedinem. Si autem
            sint diversi, non contrarii, sic motus sunt diversi disparati, sicut motus ab albedine
            et ad calorem. His modis ultimis spes et timor se habent: quia contrarietas quae
            attenditur in irascibili, est secundum facile et difficile, sive possibile et
            impossibile; non autem circa bonum et malum, quia circa hoc est concupiscibilis. Unde si
            consideretur propria ratio obiecti irascibilis, sic timor contrariatur spei: quia timor
            est a difficili, ad quod est spes. Si autem consideretur ratio difficilis, sic sunt
            disparata: quia timor a difficili est in genere malorum; spes autem a difficili in
            genere bonorum.</p>
          <p xml:id="ta-l3d26q1-d1e284">Ad quartum dicendum, quod passiones cognitivarum virtutum sunt a rebus secundum esse
            spirituale. Et quia secundum hoc esse non habent contraria contrarietatem, ideo non
            causantur contrariae passiones ex contrariis in potentiis cognitivis. Sed passiones
            appetitivae sunt ex rebus secundum suum esse naturale: quia appetitus est de bono et
            malo, quae sunt in rebus, ut dicit philosophus in 6 Metaph.; et ideo cum secundum esse
            naturale contrarietatem habeant, contrarias passiones causant.</p>
          <p xml:id="ta-l3d26q1-d1e287">Ad quintum dicendum, quod cum arduum sive difficile sit proprium objectum irascibilis,
            differentiae facientes oppositiones in passionibus irascibilis sunt difficile facultatem
            superans, vel non superans; et utrumque est vel bonum vel malum. Fiducia ergo, seu
            confidentia, importat motum irascibilis, in id quod aestimatur ut facultatem non
            excedens, quod quidem specialiter circa bona importat spes, circa mala autem audacia,
            nisi quod audacia excessum importat quandoque, unde in malum quandoque accipitur. Motus
            autem appetitus in id quod aestimatur ut superans facultatem sive in bonum sive in
            malum, est diffidentia. In bonum autem specialiter est desperatio, in malum autem timor.
            Ira autem est passio composita ex audacia vel dolore, et spe, ut ex dictis patere
            potest.</p>
        </div>
        <div xml:id="ta-l3d26q1-Dd1e292" type="articulus">
          <head xml:id="ta-l3d26q1-Hd1e294">Articulus 4</head>

          <head xml:id="ta-l3d26q1-Hd1e297" type="question-title">Utrum spes sit principalis passio, vel amor, vel desiderium,
            vel audacia, vel poenitentia</head>

          <p xml:id="ta-l3d26q1-d1e300">Ad quartum sic proceditur. Videtur quod spes non sit principalis passio. Amor enim
            vehementius affectionem immutat quam spes; unde hominem extra se facit, ut dicit
            Dionysius, 4 cap. de Div. Nom. Sed amor non ponitur una de principalibus passionibus.
            Ergo neque spes.</p>
          <p xml:id="ta-l3d26q1-d1e303">Praeterea, concupiscere est de futuro bono, sicut et spes. Sed concupiscentia, vel
            desiderium, non ponitur passio principalis. Ergo nec spes.</p>
          <p xml:id="ta-l3d26q1-d1e306">Praeterea, denominatio semper fit a principaliori. Sed irascibilis denominatur ab ira.
            Ergo est principalior spe, quae est in irascibili.</p>
          <p xml:id="ta-l3d26q1-d1e310">Praeterea, objectum irascibilis est difficile et arduum. Sed audacia tendit in arduum
            magis quam spes, vel non minus. Ergo audacia est magis principalis quam spes.</p>
          <p xml:id="ta-l3d26q1-d1e313">Praeterea, sicut spes est de futuro, ita poenitentia est de praeterito. Sed praeteritum
            est certius quam futurum. Cum ergo poenitentia non ponatur principalis passio, nec spes
            principalis passio debet poni.</p>
          <p xml:id="ta-l3d26q1-d1e316">Sed contra est quod Boetius in Lib. de Consolat., dicit: <quote xml:id="ta-l3d26q1-Qd1e318">gaudia pelle, pelle
              timorem; spemque fugato, nec dolor adsit</quote>: et ita spes connumeratur aliis
            principalibus passionibus.</p>
          <p xml:id="ta-l3d26q1-d1e322">Praeterea, spes opponitur quodammodo timori. Sed timor est principalis. Ergo et
            spes.</p>
          <p xml:id="ta-l3d26q1-d1e325">Praeterea, passio quae est in concupiscibili de bono, est principalis, sicut gaudium.
            Ergo eadem ratione passio quae est de bono in irascibili, est principalis. Haec autem
            est spes. Ergo spes est principalis passio.</p>
          <p xml:id="ta-l3d26q1-d1e328">Respondeo dicendum, quod principalitas passionis in duobus consistit: quorum unum est
            ex parte objecti, ut scilicet passio sequatur secundum rationem et aptitudinem objecti,
            scilicet ut bonum prosequatur et malum fugiat; secundum est ex parte ipsius passionis,
            ut scilicet motus ille perfectus sit quantum possibile est secundum genus illud. Et ideo
            in concupiscibili sunt duae principales passiones tantum, scilicet, gaudium et
            tristitia: quia motus concupiscibilis terminatur in ipsa re conjuncta, quae facit
            gaudium et tristitiam; et iterum bonum de sua ratione natum est facere gaudium,
            inquantum est conveniens; et tristitiam, inquantum nocivum est. In irascibili etiam sunt
            tantum duae, scilicet timor et spes; quia in his perficitur motus irascibilis quantum
            est possibile in genere illo, unde non important motum perfectum simpliciter; sed
            inquantum possibile est in genere irascibilis: quia motus irascibilis, inquantum
            hujusmodi, non perficitur ad praesens, ut prius dictum est, art. praec., sicut
            concupiscibilis; sed perficitur in certitudine inclinationis respectu sui objecti. Unde
            timor et spes habent quamdam certam inclinationem ad objectum suum: timor ad non posse
            fugere malum, spes ad posse consequi bonum; unde confidentia non dicitur principalis
            passio, quae habeat certitudinem, nec importat. Similiter etiam timor consequitur ex
            malo inquantum est malum, quia de natura sui habet ut fugiatur; spes autem ex ratione
            boni inquantum est bonum, quia de natura sui habet ut expectetur. Et ideo consuevit
            numerus principalium passionum hoc modo accipi. Quia aut sunt de praesenti, in quo
            perficitur motus concupiscibilis; aut de futuro in quo consistit motus irascibilis,
            inquantum est de difficili. Si primo modo, aut de bono, et sic est gaudium; aut de malo,
            et sic est tristitia. Si secundo modo, aut de bono, et sic est spes; aut de malo, et sic
            est timor.</p>
          <p xml:id="ta-l3d26q1-d1e332">Ad primum ergo dicendum, quod amor non dicit terminum in motu concupiscibilis, cum non
            sequatur ex conjunctione rei, sicut delectatio vel gaudium.</p>
          <p xml:id="ta-l3d26q1-d1e335">Ad secundum dicendum, quod motus concupiscibilis potest ulterius terminari quantum ad
            futurum; et ideo concupiscentia et desiderium non sunt passiones principales: motus
            autem irascibilis non; et ideo in futuro terminatur; et propter hoc spes et timor sunt
            principales passiones.</p>
          <p xml:id="ta-l3d26q1-d1e338">Ad tertium dicendum, quod potentia in qua est spes, denominatur ab ira, quia est
            ultimum in passionibus ejus: denominatio autem consuevit fieri ab his quae sunt ultima
            in re. Non tamen est principalis, quia habet motum in nocivum, non quidem fugiendum,
            quod est de ratione mali et nocivi, sed aggrediendum.</p>
          <p xml:id="ta-l3d26q1-d1e341">Ad quartum similiter dicendum est de audacia, quod timor qui fugam importat,
            consequitur ex ratione mali, quod de se est fugibile, non autem aggressibile, quod
            audacia facit; et ideo non est principalis passio.</p>
          <p xml:id="ta-l3d26q1-d1e344">Ad quintum dicendum, quod poenitentia continetur sub tristitia. Unde sciendum est, quod
            omnes praedictae passiones ad has principales passiones reducuntur vel sicut species ad
            genus, sicut admiratio ad timorem; vel sicut imperfectum ad perfectum, sicut
            concupiscentia ad gaudium; vel sicut effectus ad causam, et participans ad participatum,
            sicut audacia et ira ad spem: quia spes tendit in bonum arduum, quod de se est tale ut
            in illud debeat tendi; audacia autem et ira tendunt in arduum nocivum repellendum; quod
            quidem non est tale ut in ipsum tendi debeat, sed magis ut fugiatur; tendunt tamen in
            ipsum inquantum participat aliquid de ratione boni, quod est victoria ipsius; et ideo
            etiam spes participatur quodammodo in audacia et ira, sicut quod est per se, in eo quod
            est per accidens.</p>
        </div>
        <div xml:id="ta-l3d26q1-Dd1e348" type="articulus">
          <head xml:id="ta-l3d26q1-Hd1e350">Articulus 5</head>

          <head xml:id="ta-l3d26q1-Hd1e353" type="question-title">Utrum spes possit esse in parte intellectiva</head>

          <p xml:id="ta-l3d26q1-d1e356">Ad quintum sic proceditur. Videtur quod spes non possit esse in parte intellectiva.
            Quia passiones sunt tantum in parte sensitiva, ut dicit philosophus 7 Physic. Sed spes
            est passio. Ergo est in parte sensitiva.</p>
          <p xml:id="ta-l3d26q1-d1e359">Praeterea, ea quae sunt in parte intellectiva, sunt ipsius animae secundum se sine hoc
            quod communicat corpori. Spes vero non est ipsius animae secundum se, sed cum
            conjunctione corporis, eadem ratione qua gaudium et amor, ut dicitur in 1 de anima. Ergo
            spes non est in parte intellectiva.</p>
          <p xml:id="ta-l3d26q1-d1e362">Praeterea, subjectum spei est irascibilis. Sed irascibilis non est in parte
            intellectiva, sed in sensitiva, quae animus dicitur in 3 de anima. Cum ergo passio non
            excedat subjectum suum, nec spes erit in rationali.</p>
          <p xml:id="ta-l3d26q1-d1e366">Praeterea, sicut dicit philosophus in Lib. de Memor., memoria non est in parte
            intellectiva: quia concernit determinatam temporis differentiam, scilicet praeteritum.
            Sed sicut memoria concernit praeteritum, ita spes concernit futurum. Ergo spes non
            potest esse in parte intellectiva.</p>
          <p xml:id="ta-l3d26q1-d1e369">Praeterea, in parte intellectiva non sunt contrariae passiones: quia delectationi quae
            est secundum intellectum, nihil est contrarium, ut dicit philosophus 1 Topic. Cum ergo
            spes sit passio contrarietatem habens ad timorem et desperationem, videtur quod non
            possit esse in parte intellectiva.</p>
          <p xml:id="ta-l3d26q1-d1e372">Sed contra, quidquid invenitur communiter in Deo et in nobis de operibus animae, ad
            partem intellectivam pertinet, quae solum est immaterialis, et in hoc Deo similis. Sed
            delectatio convenit non solum nobis, sed etiam Deo, ut dicitur in 7 Ethic., quia ipse
            simplici operatione gaudet. Ergo delectatio est in nobis etiam in parte intellectiva; et
            ita eadem ratione spes, quae est de delectatione futura.</p>
          <p xml:id="ta-l3d26q1-d1e375">Praeterea, quidquid permanet in nobis post separationem animae a corpore, hoc ad partem
            intellectivam pertinet, quae sola est separabilis, secundum philosophum. Sed spes est
            hujusmodi: quia erat in illis patribus qui in Limbo erant, ut dicitur in littera. Ergo
            spes est in parte intellectiva.</p>
          <p xml:id="ta-l3d26q1-d1e378">Praeterea, ad quamcumque potentiam pertinet objectum passionis, et passio. Sed objectum
            spei est arduum bonum, quod etiam ad intellectivam partem pertinere potest. Ergo spes
            potest esse in parte intellectiva.</p>
          <p xml:id="ta-l3d26q1-d1e381">Respondeo dicendum, quod operationes sensitivae sunt nobis magis notae quam operationes
            partis intellectivae: quia cognitio nostra incipit a sensu, et terminatur ad
            intellectum. Et quia ex notioribus minus nota cognoscuntur, nomina autem ad
            innotescendum rebus imponuntur; ideo nomina operationum sensitivae partis transferuntur
            ad operationes intellectivae partis, et ulterius ex humanis in divina. Et hoc patet in
            apprehensivis operationibus: quia illud quod certitudinaliter quasi praesens tenemus per
            intellectum, dicimur sentire, vel videre; et imaginari dicimur, cum quidditatem rei
            intellectu concipimus; et sic de aliis: quamvis ista diversimode intelligantur, cum
            dicuntur de apprehensione sensitiva quae apprehendit materialiter et in particulari; et
            de intellectiva, quae apprehendit immaterialiter et in universali. Et ideo etiam
            imponitur nomen intellectivae operationi, per quod discernitur a sensitiva, sicut
            intelligere et scire, et hujusmodi. Similiter nomina operationum appetitivae sensibilis
            partis transferuntur in operationes appetitivae intellectivae partis: tamen in sensitiva
            parte sunt per modum materialis passionis, in parte autem intellectiva per modum
            simplicis actus non materialiter; et ideo etiam aliqua nomina imponuntur appetitui
            intellectivo, quae ipsum distinguunt ab aliis, sicut velle, eligere, et hujusmodi. Sic
            ergo spes in parte sensitiva nominat quamdam passionem materialem, sed in parte
            intellectiva simplicem operationem voluntatis immaterialiter tendentis in aliquod
            arduum.</p>
          <p xml:id="ta-l3d26q1-d1e385">Ad primum ergo dicendum, quod spes, secundum quod est in appetitu rationali, scilicet
            voluntate, non est passio proprie loquendo, ut patet ex his quae dicta sunt 15 dist.,
            quaest. 2, art. 1, in corp.</p>
          <p xml:id="ta-l3d26q1-d1e388">Ad secundum dicendum, quod philosophus loquitur ibi de istis secundum quod sunt
            passiones sensitivae partis, et ita indigent corpore materialiter: vel secundum quod
            sunt in parte intellectiva, quae indiget corpore, inquantum accipit a sensibus, vel a
            sensitivis potentiis, quantum ad statum viae.</p>
          <p xml:id="ta-l3d26q1-d1e391">Ad tertium dicendum, quod quidam distinguunt irascibilem humanam et brutalem, similiter
            et concupiscibilem; et dicunt, quod brutalis est in parte sensitiva, humana autem in
            parte intellectiva. Sed hoc non est verum: quia appetitus rationalis non dividitur per
            irascibilem et concupiscibilem, ut prius dictum est art. 2: unde irascibilis dicitur
            humana non per essentiam, sed per participationem, sicut dicit philosophus in 1 Ethic.,
            et etiam Damascenus in 2 Lib. Unde quod objicitur quod spes in irascibili est; verum est
            de spe secundum quod est passio.</p>
          <p xml:id="ta-l3d26q1-d1e394">Ad quartum dicendum, quod intellectiva apprehensio est secundum motum a rebus in
            animam; et quia in anima intellectiva recipitur aliquid abstractum ab omnibus
            conditionibus materialibus individuantibus, ideo nulla apprehensio intellectiva
            concernit aliquod tempus determinate, quamvis possit esse de quolibet tempore: unde
            componendo et dividendo implicat tempus, ut dicitur in 3 de anima: et ideo etiam memoria
            cum sit pars imaginis quae est in parte intellectiva, est omnium temporum, ut dictum est
            in 1 Lib., dist. 3. Operatio autem appetitus est secundum motum ab anima in res; et ideo
            quia res per se cadunt sub hic et nunc, ideo et operatio intellectivi appetitus potest
            aliquod tempus concernere.</p>
          <p xml:id="ta-l3d26q1-d1e397">Ad quintum dicendum, quod delectatio, ut prius dictum est, ex duobus consurgit. Uno
            modo ex ipso actu qui est conveniens potentiae; et hoc modo delectationi intellectus non
            est aliquid contrarium. Cum enim intelligibile omnino immaterialiter in intellectu
            recipiatur, non potest aliquam laesionem intellectui inferre, sicut sensibile excellens,
            quod corrumpit sensum. Et ideo omnis actus intellectus est conveniens intellectui, et
            delectabilis, quidquid sit illud quod intelligitur; et sic delectationi intellectus non
            est aliquid contrarium. Alio modo consurgit delectatio ex conjunctione rei convenientis,
            circa quam est operatio. Et quia id quod apprehenditur, potest esse conveniens
            intelligenti, vel inconveniens, inquantum est res quaedam, licet inquantum intellectum,
            semper sit conveniens; ideo ex parte ista delectationi quae est in parte intellectiva,
            potest esse tristitia contraria, non quae sit passio, ut dictum est.</p>
        </div>
      </div>
    </body>
  </text>
</TEI>