<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum III, Distinctio 35, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Librum III, Distinctio 35, Quaestio 1</title>
          <date when="2016-03-13">March 13, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-13">March 13, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="H" n="harv245" xml:base="http://iiif.lib.harvard.edu/manifests/drs:51994085/canvas/">Cambridge, Mass.,
            Harvard University, Houghton Library, MS Lat 245</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#H" n="136rb"/>
      </div>
    </front>
    <body>
      <div xml:id="ta-l3d35q1">
        <head xml:id="ta-l3d35q1-Hd1e97">Librum III, Distinctio 35, Quaestio 1</head>
        <div xml:id="ta-l3d35q1-Dd1e100">
          <head xml:id="ta-l3d35q1-Hd1e102">Prooemium</head>
          <p xml:id="ta-l3d35q1-d1e105">Postquam determinavit Magister de donis, hic ostendit differentiam quorumdam donorum ad
            invicem, quae maxime convenire videntur, idest sapientiae, scientiae, et intellectus; et
            dividitur in partes duas: in prima assignat differentiam; in secunda removet quaedam
            dubia, ibi: <quote xml:id="ta-l3d35q1-Qd1e107">et notandum quod intellectus et scientia quae dicuntur dona spiritus
              sancti alia sunt ab intellectu et scientia quae naturaliter sunt in hominis
              anima</quote>. Circa primum duo facit: primo assignat differentiam inter scientiam et
            sapientiam; secundo inter sapientiam et intellectum, ibi: <quote xml:id="ta-l3d35q1-Qd1e110">ostensa differentia
              inter sapientiam et scientiam. Et notandum</quote> et cetera. Hic removet quaedam
            dubia; et primo circa scientiam et intellectum; secundo circa sapientiam, ibi:
              <quote xml:id="ta-l3d35q1-Qd1e113">illud etiam sciendum, quod sapientia de qua nunc disserimus, non est illa Dei
              sapientia quae Deus est</quote>. Hic est duplex quaestio. Primo de vita activa et
            contemplativa. Secundo de donis perficientibus in utraque vita. Circa primum quaeruntur
            quatuor: 1 de divisione vitae in activam et contemplativam; 2 de vita contemplativa; 3
            de activa; 4 de comparatione unius ad aliam.</p>
        </div>
        <div xml:id="ta-l3d35q1-Dd1e118" type="articulus">
          <head xml:id="ta-l3d35q1-Hd1e120">Articulus 1</head>

          <head xml:id="ta-l3d35q1-Hd1e123" type="questionTitle">Utrum vita convenienter dividatur per activam et
            contemplativam</head>

          <p xml:id="ta-l3d35q1-d1e126">Ad primum sic proceditur. Videtur quod vita inconvenienter dividatur per activam et
            contemplativam. Vivere enim, ut dicit philosophus in 2 de anima, viventibus est esse.
            Sed contemplativum et activum non ostendunt differentiam in essendo, sed magis in
            operando. Ergo non sunt differentiae vitae.</p>
          <p xml:id="ta-l3d35q1-d1e129">Praeterea, philosophus, in 2 de anima, dicit: <quote xml:id="ta-l3d35q1-Qd1e131">vivere secundum hoc
              principium</quote>, scilicet animam vegetabilem, <quote xml:id="ta-l3d35q1-Qd1e134">inest viventibus</quote>. Sed
            anima vegetabilis nullo modo participat contemplationem, neque etiam agere ipsius est,
            sicut dicitur in 6 Ethic. Ergo vita inconvenienter dividitur per activam et
            contemplativam.</p>
          <p xml:id="ta-l3d35q1-d1e138">Praeterea, in Lib. de causis dicitur, quod vita est continuus motus ab ente sempiterno.
            Sed motus operationem importat. Cum ergo omnis operatio sit actio quaedam, videtur quod
            omnis vita sit activa; et ita non erit differentia vitae activum.</p>
          <p xml:id="ta-l3d35q1-d1e142">Praeterea, philosophus, in 2 de anima, dividit vivere in quatuor, scilicet nutriri,
            sentire, et moveri secundum locum, et intelligere. Ergo insufficienter dividitur per has
            duas differentias, activum et contemplativum.</p>
          <p xml:id="ta-l3d35q1-d1e145">Praeterea, Augustinus, in Lib. de Civ. Dei, apponit tertium membrum, scilicet
            compositum ex utroque. Ergo videtur quod insufficienter dividatur per activum et
            contemplativum.</p>
          <p xml:id="ta-l3d35q1-d1e148">Sed in contrarium sunt multae auctoritates sanctorum, quae dicunt per Martham et
            Mariam, Luc. 10, signari duas vitas, activam et contemplativam.</p>
          <p xml:id="ta-l3d35q1-d1e151">Praeterea, vita hominis est secundum id a quo homo est homo. Hoc autem est intellectus.
            Cum ergo intellectus dividatur in activum et contemplativum, idest speculativum et
            practicum, videtur quod humana vita in haec duo dividi debeat.</p>
          <p xml:id="ta-l3d35q1-d1e154">Praeterea, secundum philosophum in 9 Ethic. illud dicitur esse uniuscujusque vita in
            quo maxime studet, sicut militis in pugnando, et ebriosi in potando; unde et in talibus
            ad amicos convivere volunt. Sed hoc in quo maxime studet quis, est illud quod finem suae
            vitae ponit. Cum igitur finis humanae vitae felicitas ponatur, quae secundum philosophos
            in civilem et contemplativam dividitur, ut patet in 10 Ethic., videtur etiam quod humana
            vita in activam et contemplativam dividi debeat.</p>
          <p xml:id="ta-l3d35q1-d1e157">Respondeo dicendum, quod nomen vitae ex hoc sumptum videtur quod aliquid a seipso
            potest moveri; et ideo ex hoc dicta sunt primo aliqua vivere, quia visa sunt a seipsis
            moveri, sicut plantae per motum augmenti, et animalia per motum insuper localem; ea vero
            quae visa sunt non moveri nisi ab aliis mota, dicta sunt mortua, vel vita carentia,
            sicut lapides et ligna. Unde etiam per quamdam transumptionem ea quorum principium motus
            in ipsis est dicuntur viventia, quamvis non seipsa moveant, sicut aquae scaturientes
            impetu sui motus a terra dicuntur vivae: aquae autem immobiles congregatae in lacunis
            dicuntur aquae mortuae. Ulterius, nomen vitae attributum est omnibus operationibus quas
            aliquis a seipso exercet non ab alio motus, etiam si motus non sint; sicut nomen motus
            ad operationem quamlibet solet transferri, sicut dicitur sentire et intelligere motus;
            et secundum hoc non solum quae moventur a seipsis vel per augmentum vel localiter,
            dicuntur vivere, sed omnia quae ex seipsis appetunt, sentiunt, intelligunt: haec enim
            dicuntur operationes vitae. Quamvis autem plures dictarum operationum in aliquo sint, ex
            illa tamen dicitur vita ejus quae principalis in ipso est; sicut animalium vita dicitur
            in sentiendo, quamvis etiam nutriantur; et hominum in intelligendo, quamvis etiam
            sentiant; et hoc non solum est accipiendum secundum naturales potentias, sed etiam
            secundum habitus superadditos. Unde vita uniuscujusque hominis dicitur in hoc consistere
            in quo summum studium impendit et curam, ut dicit philosophus in 9 Ethic.: et sic
            accipiendo vitam, dividitur in activam et contemplativam. Cum enim vita humana ordinata
            (quia de inordinata non intendimus, sicut est voluptuosa, quae nec humana est, sed
            bestialis) consistat in operatione intellectus et rationis; habeat autem intellectiva
            pars duas operationes, unam quae est ipsius secundum se, aliam quae ipsius est secundum
            quod regit inferiores vires; erit duplex vita humana: una quae consistit in operatione
            quae est intellectus secundum seipsum, et haec dicitur contemplativa; alia quae
            consistit in operatione intellectus et rationis secundum quod ordinat et regit et
            imperat inferioribus partibus, et haec dicitur activa vita. Unde secundum philosophum
            agere proprie dicitur operatio quae est a voluntate imperata, in ipso operante
            consistens, non in materiam exteriorem transmutandam transiens: quia hoc esset facere,
            quod est operatio mechanicae artis. Morales enim virtutes quae in vita activa
            perficiunt, circa agibilia dicuntur.</p>
          <p xml:id="ta-l3d35q1-d1e161">Ad primum ergo dicendum, quod essentia rei ex operatione ipsius cognoscitur; et ideo ex
            operationibus quibus per prius convenit nomen vitae translatum est nomen ad ipsum esse,
            secundum quod alius est effectus talium operationum.</p>
          <p xml:id="ta-l3d35q1-d1e164">Ad secundum dicendum, quod secundum animam vegetabilem dicitur esse vivere, non quasi
            in operationibus ejus tantum vita consistat; sed quia operationes ejus sunt primae
            operationes vitae in nobis; per quem modum dicitur secundum tactum inesse sensus
            animalibus.</p>
          <p xml:id="ta-l3d35q1-d1e167">Ad tertium dicendum, quod illa auctoritas intelligenda est de vita qua corpora
            caelestia ponebantur a quibusdam vivere velut ex se mota: quam opinionem videtur sequi
            ille qui librum illum condidit.</p>
          <p xml:id="ta-l3d35q1-d1e170">Ad quartum dicendum, quod philosophus distinxit vitam secundum quod est communis
            omnibus viventibus; sed nunc loquimur de divisione vitae humanae.</p>
          <p xml:id="ta-l3d35q1-d1e173">Ad quintum dicendum, quod illud tertium membrum apponitur ab Augustino non quantum ad
            diversitatem vitae, sed magis quantum ad diversitatem viventium. Quidam enim sunt qui
            exercitiis activae insistunt principaliter, quamvis etiam quandoque contemplationis
            actus exequantur: quidam vero sunt qui postpositis curis activae, principaliter
            contemplationi student; alii vero qui circa utrumque insistunt. Sunt nihilominus et
            quaedam operationes quae utrumque requirunt, sicut praedicatio et doctrina, quae a
            contemplatione inchoatae in actionem terminant, sicut a causa in effectum procedentes;
            et hoc medium in extremis includitur.</p>
        </div>
        <div xml:id="ta-l3d35q1-Dd1e177" type="articulus">
          <head xml:id="ta-l3d35q1-Hd1e179">Articulus 2</head>

          <head xml:id="ta-l3d35q1-Hd1e182" type="questionTitle">Utrum vita contemplativa consistat tantum in actu
            cognitivae</head>
          <div xml:id="ta-l3d35q1-Dd1e185">
            <head xml:id="ta-l3d35q1-Hd1e187">Quaestiuncula 1</head>
            <p xml:id="ta-l3d35q1-d1e190">Ad secundum sic proceditur. Videtur quod vita contemplativa consistat tantum in actu
              cognitivae. Quia contemplationis finis est veritas. Sed veritas tantum ad cognitionem
              pertinet. Ergo vita contemplativa tantum in operatione cognitivae consistit.</p>
            <p xml:id="ta-l3d35q1-d1e193">Praeterea, vita contemplativa a sanctis otium dicitur; et philosophus etiam in 10
              Ethic. dicit ipsam vacationem. Sed voluntas est vis motiva. Cum ergo motus otio et
              vacationi repugnet, videtur quod vita contemplativa non consistat in actu affectivae,
              sed solum in actu cognitivae.</p>
            <p xml:id="ta-l3d35q1-d1e196">Praeterea, proportionantur operationes habitibus. Sed dona quae perficiunt in vita
              contemplativa tantum, ad cognitionem pertinent, scilicet sapientia et intellectus.
              Ergo vita contemplativa consistit tantum in cognitione.</p>
            <p xml:id="ta-l3d35q1-d1e199">Sed contra, Isidorus dicit in Lib. differentiarum, quod contemplativa vita est quae
              vacans ab omni negotio, in sola Dei dilectione defigitur. Sed dilectio ad affectivam
              pertinet. Ergo vita contemplativa non consistit tantum in cognitione.</p>
            <p xml:id="ta-l3d35q1-d1e203">Praeterea, gustare ad affectum pertinet, sicut videre ad intellectum. Sed Gregorius
              dicit, quod contemplativa vita sapore intimo venturam jam requiem degustat. Ergo
              contemplativa vita non consistit tantum in cognitione.</p>
          </div>
          <div xml:id="ta-l3d35q1-Dd1e207">
            <head xml:id="ta-l3d35q1-Hd1e209">Quaestiuncula 2</head>
            <p xml:id="ta-l3d35q1-d1e212">Ulterius. Videtur quod consistat in operatione rationis. Vita enim contemplativa est
              vita humana. Sed humana vita est secundum operationem humanam. Cum ergo operatio
              humana sit secundum rationem, a qua dicitur homo, videtur quod vita contemplativa
              consistat in operatione rationis principaliter.</p>
            <p xml:id="ta-l3d35q1-d1e215">Praeterea, vita contemplativa praecipue consistit in cognitione divinorum. Sed
              invisibilia Dei per ea quae facta sunt cognoscuntur, Roman. 1; cognoscere autem ex
              aliquibus alia, rationis est. Ergo vita contemplativa praecipue consistit in
              operatione rationis.</p>
            <p xml:id="ta-l3d35q1-d1e218">Praeterea, Richardus de sancto Victore dicit in libro de contemplatione:
                <quote xml:id="ta-l3d35q1-Qd1e220">contemplationis nostrae volatus multiformiter variatur; nunc de inferioribus
                ad summa ascendit, nunc de superioribus ad ima descendit; et nunc de parte ad totum,
                nunc de toto ad partem discurrit; nunc a majori, nunc a minori argumentum
                trahit</quote>. Sed iste discursus videtur ad rationem pertinere. Ergo vita
              contemplativa principaliter in actu rationis consistit.</p>
            <p xml:id="ta-l3d35q1-d1e224">Sed contra, Bernardus in libro 2 de consideratione dicit, quod <quote xml:id="ta-l3d35q1-Qd1e226">contemplatio in
                hoc distat a consideratione, quia consideratio ad inquisitionem magis se habet,
                contemplatio autem est verus certusque animi intuitus</quote>. Sed intueri est
              intellectus, inquirere autem rationis. Ergo contemplativa vita non consistit in actu
              rationis, sed intellectus.</p>
            <p xml:id="ta-l3d35q1-d1e231">Praeterea, secundum philosophum in 10 Ethic., secundum vitam contemplativam
              communicamus cum Deo. Non autem communicamus cum eo secundum inquisitionem rationis,
              sed magis secundum intellectus intuitum. Ergo contemplativa vita non consistit in actu
              rationis, sed intellectus tantum.</p>
          </div>
          <div xml:id="ta-l3d35q1-Dd1e235">
            <head xml:id="ta-l3d35q1-Hd1e237">Quaestiuncula 3</head>
            <p xml:id="ta-l3d35q1-d1e240">Ulterius. Videtur quod omnis actus intellectus ad vitam contemplativam pertineat.
              Sicut enim se habet vita activa ad agibilia, ita se habet contemplativa ad
              contemplabilia. Sed omnes actus circa agibilia ad vitam activam pertinent. Ergo omnes
              actus intellectus circa intelligibilia ad contemplativam vitam pertinent.</p>
            <p xml:id="ta-l3d35q1-d1e243">Praeterea, vita contemplativa, secundum philosophum in 10 Ethic., in philosophiae
              consideratione consistit. Sed philosophia est de omnibus entibus. Ergo omnis operatio
              intellectus pertinet ad vitam contemplativam, cum intellectus non sit non entium.</p>
            <p xml:id="ta-l3d35q1-d1e246">Praeterea, Richardus de sancto Victore ponit sex species contemplationis. Prima est,
              quando sensibilia per imaginationem considerantes, in eis divinam sapientiam
              admiramur. Secunda est, quando earum rationes inquirimus. Tertia, quando ex
              visibilibus in invisibilia ascendimus. Quarta, quando, remota imaginatione, in solis
              intelligibilibus versamur. Quinta, quando ea consideramus quae ex divina revelatione
              cognoscimus, non humana ratione. Sexta, quando ea consideramus quibus etiam humana
              ratio contradicere videtur. Sed in his speciebus comprehenditur omnis operatio
              intellectus. Ergo omnis operatio intellectus ad vitam contemplativam pertinet.</p>
            <p xml:id="ta-l3d35q1-d1e249">Sed contra, Isidorus in Lib. de Sum. bono: <quote xml:id="ta-l3d35q1-Qd1e251">contemplativa vita mundo
                renuntians, soli Deo vivere delectatur</quote>. Sed non vivit soli Deo nisi quando
              Deum solum cogitat. Ergo non omnis operatio intellectus ad contemplativam vitam
              pertinet.</p>
            <p xml:id="ta-l3d35q1-d1e256">Praeterea, circa idem videtur esse vita contemplativa et felicitas contemplativa. Sed
              felicitas contemplativa est tantum in consideratione nobilissimi intelligibilis, quod
              constat Deum esse, secundum philosophum in 10 Ethic. Ergo vita contemplativa in sola
              Dei consideratione consistit.</p>
          </div>
          <div xml:id="ta-l3d35q1-Dd1e261">
            <head xml:id="ta-l3d35q1-Hd1e263">Quaestiuncula 1</head>
            <p xml:id="ta-l3d35q1-d1e266">Respondeo dicendum ad primam quaestionem, quod vita, secundum quod nunc loquimur,
              consistit in operatione cui aliquis principaliter mancipatur: cujus ratione omnia quae
              impedire possunt, dimittit; quae autem adjuvant, quaerit et prosequitur. Hoc autem non
              potest esse nisi per voluntatem, cujus est inter opera humana unum prae aliis
              acceptare, quidquid sit illud. Voluntas autem cum sit motor omnium potentiarum animae,
              oportet quod ad objecta et actus omnium potentiarum se habeat, prout habent rationem
              boni: quia unusquisque actus debitus cujuscumque potentiae est bonum ejus. Et ideo
              vita contemplativa consistit in actu cognitivae virtutis praeacceptatae per
              affectivam. Sed cum operatio sit quodammodo media inter operantem et objectum, velut
              perfectio ipsius operantis, et perfecta per objectum, a quo speciem recipit; ex
              duplici parte potest operatio cognitivae affectari. Uno modo inquantum est perfectio
              cognoscentis; et talis affectatio operationis cognitivae procedit ex amore sui: et sic
              erat affectio in vita contemplativa philosophorum. Alio modo inquantum terminatur ad
              objectum; et sic contemplationis desiderium procedit ex amore objecti: quia ubi amor,
              ibi oculus; et Matth. 6, 21: <quote xml:id="ta-l3d35q1-Qd1e268" ana="#mt6_21">ubi est thesaurus tuus, ibi est et cor
                tuum</quote>; et sic habet affectionem vita contemplativa sanctorum, de qua
              loquimur. Sed tamen contemplatio essentialiter in actu cognitivae consistit,
              praeexigens caritatem ratione praedicta; unde Gregorius dicit super Ezech.:
                <quote xml:id="ta-l3d35q1-Qd1e271">contemplativae vitae est caritatem Dei et proximi tota mente retinere, ab
                exteriori actione quiescere; ita ut nil jam agere libeat, sed calcatis curis
                omnibus, ad videndam faciem sui creatoris animus inardescat</quote>.</p>
            <p xml:id="ta-l3d35q1-d1e275">Ad primum igitur dicendum, quod finis contemplationis, inquantum contemplatio, est
              veritas tantum; sed secundum quod contemplatio accipit rationem vitae, sic induit
              rationem affectati et boni, ut dictum est.</p>
            <p xml:id="ta-l3d35q1-d1e278">Ad secundum dicendum, quod voluntas non solum est motiva quantum ad exteriores motus
              qui vacationi repugnant, sed etiam motuum interiorum, etiam ipsius intellectus: qui
              quidem motus aequivoce dicuntur, ut patet in 3 de anima; sunt enim actus perfecti; et
              ideo magis assimilantur quieti quam motui: et propter hoc qui operatur secundum
              intellectum, vacare dicitur ab exteriorum actione, ut patet in praedicta
              auctoritate.</p>
            <p xml:id="ta-l3d35q1-d1e281">Ad tertium dicendum, quod habitus contemplativae, quamvis sint in parte cognitiva,
              tamen possunt eorum actus a voluntate imperari vel acceptari; et sic in eis vita
              contemplativa consistit.</p>
          </div>
          <div xml:id="ta-l3d35q1-Dd1e285">
            <head xml:id="ta-l3d35q1-Hd1e287">Quaestiuncula 2</head>
            <p xml:id="ta-l3d35q1-d1e290">Ad secundam quaestionem dicendum, quod vita contemplativa consistit in illa
              operatione quam homo prae aliis acceptat; unde habet rationem finis respectu aliarum
              humanarum operationum, quia aliae propter ipsam exercentur. Inquisitio autem rationis
              sicut a simplici intuitu intellectus progreditur (quia ex principiis quae quis
              intellectu tenet, ad inquisitionem procedit), ita etiam ad intellectus certitudinem
              terminatur, dum conclusiones inventae in principia resolvuntur, in quibus certitudinem
              habent. Et ideo vita contemplativa principaliter in operatione intellectus consistit;
              et hoc ipsum nomen contemplationis importat, quod visionem significat. Utitur tamen
              inquisitione rationis contemplativus, ut deveniat ad visionem contemplationis, quam
              principaliter intendit; et haec inquisitio, secundum Bernardum, dicitur
              consideratio.</p>
            <p xml:id="ta-l3d35q1-d1e293">Ad primum igitur dicendum, quod homo, inquantum est contemplativus, est aliquid supra
              hominem: quia in intellectus simplici visione continuatur homo superioribus
              substantiis, quae intelligentiae vel Angeli dicuntur, sicut animalia continuantur
              hominibus in vi aestimativa, quae est supremum in eis, secundum quam aliquid simile
              operibus rationis operantur.</p>
            <p xml:id="ta-l3d35q1-d1e296">Ad secundum dicendum, quod quamvis creaturae visibiles sint via deveniendi in
              contemplationem divinorum, tamen in hac via non consistit principaliter contemplatio,
              sed in termino viae, ut dictum est.</p>
            <p xml:id="ta-l3d35q1-d1e299">Ad tertium dicendum, quod Richardus non intendit quod in illis discursibus
              principaliter consistat vita contemplativa, sed quia utitur eis ad suum finem, sicut
              dictum est.</p>
          </div>
          <div xml:id="ta-l3d35q1-Dd1e303">
            <head xml:id="ta-l3d35q1-Hd1e305">Quaestiuncula 3</head>
            <p xml:id="ta-l3d35q1-d1e308">Ad tertiam quaestionem dicendum, quod vita contemplativa sanctorum praesupponit
              amorem ipsius contemplati, ex quo procedit. Unde cum vita contemplativa consistat in
              operatione quam quis maxime intendit, oportet quod sit circa contemplationem maxime
              amati: hoc autem Deus est: unde principaliter consistit in operatione intellectus
              circa Deum; unde Gregorius, super Ezech., dicit, quod contemplativa vita ad solum
              videndum principium anhelat, scilicet Deum. Nihilominus tamen et contemplativus
              considerat alia, inquantum ad Dei contemplationem ordinantur sicut ad finem, puta
              creaturas, in quibus admiratur divinam majestatem et sapientiam et beneficia Dei, ex
              quibus inardescit in ejus amorem; et peccata propria, ex quorum ablutione mundatur
              cor, ut Deum videre possit. Unde et nomen contemplationis significat illum actum
              principalem, quo quis Deum in seipso contemplatur; sed speculatio magis nominat illum
              actum quo quis divina in rebus creatis quasi in speculo inspicit. Et similiter etiam
              felicitas contemplativa, de qua philosophi tractaverunt, in contemplatione Dei
              consistit: quia, secundum philosophum, consistit in actu altissimae potentiae quae in
              nobis est, scilicet intellectus, et in habitu nobilissimo, scilicet sapientia, et
              etiam objecto dignissimo, quod Deus est. Unde enim philosophi ultimum tempus vitae
              suae reservabant, ut dicitur, ad contemplandum divina, praecedens tempus in aliis
              scientiis expendentes, ut ex illis habiliores fierent ad considerandum divina.</p>
            <p xml:id="ta-l3d35q1-d1e311">Ad primum ergo dicendum, quod actus vitae activae non habent ex seipsis ordinem sicut
              actus vitae contemplativae; unde non potest dici, simpliciter loquendo, quod consistat
              in aliquo illorum principaliter; sed quo ad aliquem consistit principaliter in hoc in
              quo ille magis exercitatur; sicut quidam magis insistunt operibus justitiae, quidam
              vero operibus temperantiae, et sic de aliis.</p>
            <p xml:id="ta-l3d35q1-d1e314">Ad secundum dicendum, quod philosophus ibi accipit philosophiam stricte pro sapientia
              de divinis, quae speciali nomine philosophia prima dicitur.</p>
            <p xml:id="ta-l3d35q1-d1e317">Ad tertium dicendum, quod quamvis illa consideret interdum contemplativus, non tamen
              in his principaliter consistit contemplativa vita.</p>
          </div>
        </div>
        <div xml:id="ta-l3d35q1-Dd1e322" type="articulus">
          <head xml:id="ta-l3d35q1-Hd1e324">Articulus 3</head>

          <head xml:id="ta-l3d35q1-Hd1e327" type="questionTitle">Utrum vita activa consistat tantum in his quae sunt ad
            alterum</head>
          <div xml:id="ta-l3d35q1-Dd1e330">
            <head xml:id="ta-l3d35q1-Hd1e332">Quaestiuncula 1</head>
            <p xml:id="ta-l3d35q1-d1e335">Ad tertium sic proceditur. Videtur quod activa vita non consistat principaliter in
              his quae ad alterum sunt. Vita enim activa ordinatur ad contemplativam, inquantum
              disponit hominem ad contemplationis actum. Sed per virtutes quae ordinant hominem in
              seipso, maxime disponitur homo ad contemplationem, sicut per castitatem, ut dicit
              Commentator in 7 Physic. Ergo vita activa praecipue consistit in his quae sunt hominis
              ad seipsum.</p>
            <p xml:id="ta-l3d35q1-d1e338">Praeterea, vita contemplativa principaliter consistit in contemplatione ejus quod
              maxime diligitur. Ergo et vita activa similiter. Sed homo magis debet seipsum diligere
              quam alios in his quae virtutis sunt, ut supra, dist. 29, qu. 1, art. 5, dictum est.
              Ergo et vita activa magis consistit in hoc quod homo seipsum ordinet quam aliis
              intendat.</p>
            <p xml:id="ta-l3d35q1-d1e341">Praeterea, in his praecipue videtur consistere activa vita in quibus a contemplativa
              dividitur. Sed in his quae ad alium sunt etiam contemplativa communicat: quia ad
              eamdem vitam pertinere videtur contemplari et contemplata docere. In passionibus autem
              propriis moderandis non communicat activa vita cum contemplativa. Ergo activa vita
              praecipue consistit in his quae sunt ad seipsum.</p>
            <p xml:id="ta-l3d35q1-d1e344">Sed contra, Isidorus in Lib. differentiarum: <quote xml:id="ta-l3d35q1-Qd1e346">activa vita est quae in operibus
                justitiae et proximi utilitate versatur</quote>. Sed utrumque istorum ad alterum
              pertinere videtur. Ergo in his quae ad alterum sunt, praecipue vita activa
              consistit.</p>
            <p xml:id="ta-l3d35q1-d1e351">Praeterea, vita activa fecunda dicitur; unde per Liam significatur. Sed fecunditas
              ista non consistit nisi in operationibus quae fiunt ad alios. Ergo vita activa in his
              praecipue consistit.</p>
          </div>
          <div xml:id="ta-l3d35q1-Dd1e355">
            <head xml:id="ta-l3d35q1-Hd1e357">Quaestiuncula 2</head>
            <p xml:id="ta-l3d35q1-d1e360">Ulterius. Videtur quod cognitio nullo modo ad activam pertineat. Sicut enim se habet
              vita contemplativa ad cognitionem, ita se habet vita activa ad actionem. Ergo
              proportionalitate transversa, sicut se habet vita contemplativa ad actionem, ita se
              habet vita activa ad cognitionem. Sed nihil actionis ad contemplativam vitam pertinet.
              Ergo nihil cognitionis pertinet ad activam.</p>
            <p xml:id="ta-l3d35q1-d1e363">Praeterea, vita activa consistit totaliter in operationibus virtutum moralium, ad
              quas scire parum vel nihil confert, ut philosophus dicit in 2 Ethic. Ergo videtur quod
              ad activam nihil cognitionis pertineat.</p>
            <p xml:id="ta-l3d35q1-d1e366">Praeterea, si aliqua cognitio ad activam vitam pertineret, praecipue videretur ad
              ipsam pertinere consideratio propriorum actuum. Sed considerare peccata quae quis
              fecit, pertinet ad vitam contemplativam, ut dicit Bernardus, qui secundam speciem
              contemplationis ponit, qua quisque judicia Dei et peccata sua recogitat. Ergo nulla
              cognitio ad activam vitam pertinet.</p>
            <p xml:id="ta-l3d35q1-d1e369">Sed contra, ad activam vitam pertinent consilii et scientiae dona, quae quidem
              cognitionem important. Ergo aliqua cognitio est in vita activa.</p>
            <p xml:id="ta-l3d35q1-d1e373">Praeterea, philosophus dicit quod prudentia est cognata morali virtuti. Sed prudentia
              cognitionem importat. Ergo cum in moralibus virtutibus activa vita constet, videtur
              quod in activa vita sit aliquid cognitionis.</p>
          </div>
          <div xml:id="ta-l3d35q1-Dd1e377">
            <head xml:id="ta-l3d35q1-Hd1e379">Quaestiuncula 3</head>
            <p xml:id="ta-l3d35q1-d1e382">Ulterius. Videtur quod vita activa non possit esse simul cum contemplativa. Quia vita
              de qua hic loquimur, consistit in hoc in quo homo maxime studet. Sed impossibile est
              quod homo duobus summum studium apponat. Ergo impossibile est quod in homine sit simul
              vita activa et contemplativa.</p>
            <p xml:id="ta-l3d35q1-d1e385">Praeterea, vita activa significatur per Martham, quae turbatur circa plurima, Luc.
              10. Sed turbatio vacationi repugnat quam contemplatio requirit. Ergo vita activa non
              est simul cum contemplativa.</p>
            <p xml:id="ta-l3d35q1-d1e388">Praeterea, vita activa introducit ad contemplativam; unde Gregorius: <quote xml:id="ta-l3d35q1-Qd1e390">qui ad
                arcem contemplationis ascendere desiderat, prius necesse est ut in campo actionis se
                exerceat</quote>. Sed quod introducit ad aliquid non est necessarium illo
              adveniente: quia secundum Bernardum, <quote xml:id="ta-l3d35q1-Qd1e393">quid necesse est scalis tenenti jam
                solium?</quote> Ergo activa vita non est simul cum contemplativa.</p>
            <p xml:id="ta-l3d35q1-d1e397">Sed contra est quod Augustinus dicit in Lib. de Civ. Dei, quod quoddam genus hominum
              est compositum ex otioso et actuoso; et loquitur de otio contemplationis. Gregorius
              etiam dicit super Ezech., quod plerumque a contemplativa vita ad activam utiliter
              animus reflectitur. Ergo contemplativa vita et activa possunt esse simul.</p>
            <p xml:id="ta-l3d35q1-d1e401">Praeterea, beata virgo fuit in utraque vita; et ideo secundum Anselmum in assumptione
              ejus legitur Evangelium de Martha et Maria, quae significant vitam activam et
              contemplativam. Sed beata virgo fuit tantum viatrix. Ergo in aliquo viatore potest
              esse simul activa et contemplativa vita.</p>
          </div>
          <div xml:id="ta-l3d35q1-Dd1e406">
            <head xml:id="ta-l3d35q1-Hd1e408">Quaestiuncula 1</head>
            <p xml:id="ta-l3d35q1-d1e411">Respondeo dicendum ad primam quaestionem, quod activa vita consistit in omnibus
              agibilibus, sive sint ad seipsum, sive ad alium; sed principaliter consistit in his
              quae ad alium sunt; quia bonum multorum, secundum philosophum in principio Ethic., est
              divinius quam bonum unius; unde et justitia quae ad alterum est, a philosopho in 5
              Ethic., dicitur esse pulcherrima virtutum. Sicut autem vita contemplativa consistit
              principaliter in optimo contemplabili, ita vita activa in optimo agibili.</p>
            <p xml:id="ta-l3d35q1-d1e414">Ad primum igitur dicendum, quod per ea quae ad seipsum sunt homo disponit se tantum
              ad contemplativam; licet per ea quae ad alium comparantur, homo et se et alios
              disponat, ubi divinius est.</p>
            <p xml:id="ta-l3d35q1-d1e417">Ad secundum dicendum, quod in hoc ipso quod homo aliorum saluti et regimini studet,
              se plus diligit, et sibi meliorem partem reservat: quia divinius est et sibi et aliis
              causam bonae operationis esse, quam sibi tantum, sicut dicit philosophus in 10
              Ethic.</p>
            <p xml:id="ta-l3d35q1-d1e420">Ad tertium dicendum, quod doctrina est duplex. Quaedam quae ad cognitionem veritatis
              tantum ordinatur; et haec quamvis ad alterum sit, limites tamen vitae contemplativae
              non exit. Est autem quaedam doctrina quae ordinatur ad persuadendum bonos mores, quae
              praedicatio dicitur; et haec ad vitam activam pertinet. Unde Gregorius: <quote xml:id="ta-l3d35q1-Qd1e422">qui ad
                laborem praedicationis se dirigit, minus videt, et amplius parit</quote>: et sic
              significatur per Liam, quae erat fecunda, et lippis oculis. Vel dicendum, quod
              doctrina potest dupliciter considerari. Uno modo secundum quod est ad exercitium
              cognitionis, et profectum ipsius docentis; et sic ad vitam contemplativam pertinet.
              Alio modo secundum quod intenditur bonum alterius. Sic autem ea quae cognitionis sunt
              etiam speculativae, exercentur per modum dispositionis rerum temporalium (inter quae
              proximus computatur), quod activae vitae est; et ideo Gregorius dicit super Ezech.,
              quod <quote xml:id="ta-l3d35q1-Qd1e425">activa vita est panem esurienti tribuere, verbum sapientiae nescientem
                docere</quote> et cetera.</p>
          </div>
          <div xml:id="ta-l3d35q1-Dd1e430">
            <head xml:id="ta-l3d35q1-Hd1e432">Quaestiuncula 2</head>
            <p xml:id="ta-l3d35q1-d1e435">Ad secundam quaestionem dicendum, quod duplex est cognitio. Una speculativa, cujus
              finis est veritas, secundum philosophum in 2 Metaph. Alia cujus finis est operatio,
              quae est causa et regula eorum quae per hominem fiunt. Quae autem ab homine fiunt,
              quaedam dicuntur factibilia, quae fiunt per transmutationem aliquam exterioris
              materiae, sicut contingit in operationibus artis mechanicae; quaedam vero non
              transeunt in transmutationem exterioris materiae, sed in moderationem propriarum
              passionum et operationum. Ad utrumque autem istorum practica cognitio dirigit. Unde
              non omnis practica cognitio in vita activa essentialiter invenitur, sed illa tantum
              quae in agibilibus dirigit opera quae sunt virtutis moralis. Haec enim cognitio ad
              electionem requiritur, in qua principaliter consistit moralis virtus. Contemplativa
              autem cognitio essentialiter non ingreditur activam vitam, quia in operabilibus
              humanis, cum non habeant veritatem nisi contingentem, propter seipsam veritas nunquam
              quaereretur: unde etiam in scientiis moralibus finis non est cognitio, sed opus,
              secundum philosophum in 2 Ethic. Sed tamen cognitio contemplativa aeternorum aliquando
              pertinet ad activam vitam, non quod sit de essentia ejus, sed quia praeexigitur ad
              ipsam sicut causa, dum rationes vivendi ex contemplatione aeternorum sumuntur. Sicut
              enim intellectus est rationis et principium et terminus, ita et vita contemplativa
              respectu activae; et ideo Gregorius dicit super Ezech., quod per hoc quod
              contemplativa mentem accendit, perfectius activa tenetur.</p>
            <p xml:id="ta-l3d35q1-d1e438">Ad primum igitur dicendum, quod actio non dirigit contemplationem, sicut cognitio
              activa dirigit actionem; et ideo non est similis ratio.</p>
            <p xml:id="ta-l3d35q1-d1e441">Ad secundum dicendum, quod ad virtutem moralem scire speculative de his quae ab
              homine non fiunt, nihil prodest; de his autem quae ab homine fiunt, parum confert; sed
              scientia practica multum confert, cum sit regula actionis.</p>
            <p xml:id="ta-l3d35q1-d1e444">Ad tertium dicendum, quod praeteritum jam transit in necessarium; unde consideratio
              praeteritorum peccatorum magis ad contemplationem quam ad practicam pertinet.</p>
          </div>
          <div xml:id="ta-l3d35q1-Dd1e448">
            <head xml:id="ta-l3d35q1-Hd1e450">Quaestiuncula 3</head>
            <p xml:id="ta-l3d35q1-d1e453">Ad tertiam quaestionem dicendum, quod in omnibus dispositionibus naturalibus
              contingit quod dispositio in suo perfecto esse attingit id ad quod disponit, quod
              etiam erat per quamdam inchoationem, dum dispositio ad perfectionem tendebat, sicut
              patet de calore et forma ignis; quia quando calor completus est in termino
              alterationis, forma ignis inducitur, et calor simul cum forma ignis manet; dum vero
              erat alteratio, non erat forma ignis, nisi secundum quamdam inchoationem. Vita autem
              activa est dispositio ad contemplativam; unde Isidorus in Lib. de Sum. bono:
                <quote xml:id="ta-l3d35q1-Qd1e455">qui prius in vita activa proficit, bene ad contemplationem
              conscendit</quote>. Et ideo quamdiu homo non pervenit ad perfectionem in vita activa,
              non potest in eo esse contemplativa vita, nisi secundum quamdam inchoationem
              imperfecte: tunc enim difficultatem homo patitur in actibus virtutum moralium, et
              oportet quod tota solicitudine ad ipsos intendat, unde retrahitur a studio
              contemplationis. Sed quando jam vita activa perfecta est, tunc operationes virtutum
              moralium in promptu habet, ut eis non impeditus libere contemplationi vacet. Tamen
              secundum quod homo est magis vel minus perfectus in vita activa, circa plura vel
              pauciora occupari potest activae vitae simul cum contemplativa. Et quia praelatorum
              est in utraque vita perfectos esse, utpote qui medii sunt inter Deum et plebem, a Deo
              recipientes per contemplationem, et populo tradentes per actionem; ideo oportet eos in
              moralibus virtutibus perfectos esse; et similiter praedicatores; alias indigne quis
              praelationis vel praedicationis officium assumit.</p>
            <p xml:id="ta-l3d35q1-d1e459">Ad primum igitur dicendum, quod ad diversa potest homo principaliter intendere
              diversis temporibus, quamvis non simul.</p>
            <p xml:id="ta-l3d35q1-d1e462">Ad secundum dicendum, quod turbatio in vita activa non contingit postquam ad
              perfectionem venit: quia tunc jam delectabiliter et faciliter operatur non
              perturbatus.</p>
            <p xml:id="ta-l3d35q1-d1e465">Ad tertium dicendum, quod dispositiones quae essentialiter habent imperfectionem
              annexam, non manent cum eo ad quod disponunt, sicut fides non manet cum visione; sed
              aliae dispositiones possunt simul manere, sicut dictum est, et sic est de vita
              activa.</p>
          </div>
        </div>
        <div xml:id="ta-l3d35q1-Dd1e471" type="articulus">
          <head xml:id="ta-l3d35q1-Hd1e473">Articulus 4</head>

          <head xml:id="ta-l3d35q1-Hd1e476" type="questionTitle">Utrum activa vita sit nobilior quam contemplativa</head>
          <div xml:id="ta-l3d35q1-Dd1e479">
            <head xml:id="ta-l3d35q1-Hd1e481">Quaestiuncula 1</head>
            <p xml:id="ta-l3d35q1-d1e484">Ad quartum sic proceditur. Videtur quod activa vita sit nobilior quam contemplativa.
              Tullius enim, in Lib. de Offic., probat praeeminentiam justitiae ad alias virtutes;
              quia propter exercitium actus ejus, actus aliarum interimuntur. Sed similiter aliquis
              revocatur ab otio contemplationis, ut fructum faciat per laborem actionis. Ergo activa
              vita est dignior quam contemplativa.</p>
            <p xml:id="ta-l3d35q1-d1e487">Praeterea, bonum gentis divinius est quam bonum unius. Sed vita contemplativa
              consistit in bono unius hominis, vita activa in bono multorum. Ergo vita activa est
              nobilior quam contemplativa.</p>
            <p xml:id="ta-l3d35q1-d1e490">Praeterea, in omnibus artibus et potentiis imperans est nobilius imperato. Sed
              politica quae ad vitam activam pertinet, imperat omnibus disciplinis, et disponit de
              his quae ad contemplativam vitam pertinent, secundum philosophum in 1 Ethic. Ergo vita
              activa est dignior quam contemplativa.</p>
            <p xml:id="ta-l3d35q1-d1e493">Praeterea, secundum Dionysium, nihil est divinius quam Dei cooperatorem fieri. Hoc
              autem fit per exercitium activae, qua homo aliorum reductioni in Deo studet. Ergo
              videtur esse nobilissimum.</p>
            <p xml:id="ta-l3d35q1-d1e497">Sed contra est quod dicit dominus, Luc. 10, 43: <quote xml:id="ta-l3d35q1-Qd1e499">Maria optimam partem
                elegit</quote>. Per Mariam autem vita contemplativa significatur. Ergo vita
              contemplativa nobilior est quam activa.</p>
            <p xml:id="ta-l3d35q1-d1e503">Praeterea, quanto vita alicujus est caelesti vitae similior, tanto est nobilior. Sed
              vita contemplativa est similior caelesti quam activa: quia in caelesti vita, ut dicit
              Augustinus, vacabimus et videbimus; videbimus et amabimus; amabimus et laudabimus:
              quod ad vitam contemplativam pertinet. Ergo vita contemplativa est nobilior quam
              activa.</p>
          </div>
          <div xml:id="ta-l3d35q1-Dd1e507">
            <head xml:id="ta-l3d35q1-Hd1e509">Quaestiuncula 2</head>
            <p xml:id="ta-l3d35q1-d1e512">Ulterius. Videtur quod etiam vita contemplativa sit majoris meriti quam activa.
              Gregorius enim dicit in moralibus: <quote xml:id="ta-l3d35q1-Qd1e514">contemplativa major est merito quam activa:
                quia activa in usu praesentis operis laborat; contemplativa vero in sapore intimo
                venturam jam requiem degustat</quote>.</p>
            <p xml:id="ta-l3d35q1-d1e518">Praeterea, supra dictum est, distinct. 30, quaest. unica, art. 4, quod magis
              consistit meritum in dilectione Dei quam proximi. Sed in contemplativa vita homo magis
              insistit dilectioni Dei, in activa autem magis proximi. Ergo contemplativa est majoris
              meriti quam activa.</p>
            <p xml:id="ta-l3d35q1-d1e521">Praeterea, quanto magis aliquid beneficiatur a Deo, tanto est majoris meriti. Sed
              secundum philosophum in 10 Ethic., Deus maxime beneficiat eos qui contemplationi
              student, quasi sibi simillimos. Ergo videtur quod vita contemplativa plus habeat de
              merito quam activa.</p>
            <p xml:id="ta-l3d35q1-d1e524">Sed contra, totum meritum hominis consistit in acceptatione divina. Sed Gregorius
              dicit super Ezech.: <quote xml:id="ta-l3d35q1-Qd1e526">nullum sacrificium est Deo magis acceptum quam regimen
                animarum</quote>. Ergo cum hoc pertineat ad laborem activae, videtur quod in activa
              sit majus meritum.</p>
            <p xml:id="ta-l3d35q1-d1e531">Praeterea, meritum contra praemium dividitur. Sed contemplativa vita plus habet de
              ratione praemii quam activa: quia pascitur a domino contemplativa, sed activa pascit,
              ut dicit Gregorius. Ergo activa plus habet de merito.</p>
          </div>
          <div xml:id="ta-l3d35q1-Dd1e535">
            <head xml:id="ta-l3d35q1-Hd1e537">Quaestiuncula 3</head>
            <p xml:id="ta-l3d35q1-d1e540">Ulterius. Videtur quod contemplativa vita non sit diuturnior quam activa. Vita enim
              activa fuit in Christo perfecta. Sed ipse fuit perfectus comprehensor. Ergo vita
              activa manebit in patria; et ita non est minus diuturna quam contemplativa.</p>
            <p xml:id="ta-l3d35q1-d1e543">Praeterea, homines erunt in patria aequales Angelis. Sed in Angelis est utraque vita:
              quia quidam sunt assistentes, quod ad contemplationem pertinet; quidam ministrantes,
              quod pertinet ad actionem. Ergo utraque vita etiam in hominibus in patria erit; et sic
              idem quod prius.</p>
            <p xml:id="ta-l3d35q1-d1e546">Praeterea, in patria manebunt virtutes cardinales, et habebunt aliquos actus:
              similiter etiam et dona omnia. Sed virtutes cardinales perficiunt in activa vita, et
              similiter quaedam dona. Ergo in patria manebit vita activa; et sic idem quod
              prius.</p>
            <p xml:id="ta-l3d35q1-d1e549">Sed contra, Luc. 10, 43: <quote xml:id="ta-l3d35q1-Qd1e551">Maria optimam partem elegit</quote>. Glossa:
                <quote xml:id="ta-l3d35q1-Qd1e554">contemplativa hic incipit, et in caelesti patria perficitur; activa autem cum
                corpore deficit</quote>.</p>
            <p xml:id="ta-l3d35q1-d1e559">Praeterea, philosophus in 10 Ethic. dicit, quod contemplativa vita diuturnior est
              quam activa.</p>
          </div>
          <div xml:id="ta-l3d35q1-Dd1e564">
            <head xml:id="ta-l3d35q1-Hd1e566">Quaestiuncula 1</head>
            <p xml:id="ta-l3d35q1-d1e569">Respondeo dicendum ad primam quaestionem, quod duplex est ratio boni. Aliquid enim
              dicitur bonum, quod propter seipsum est desiderandum: et sic vita contemplativa
              simpliciter melior est quam activa, inquantum magis assimilatur illi vitae ad quam per
              activam et contemplativam nitimur pervenire; unde et contemplativa est finis activae,
              et fini ultimo vicinior. Aliquid vero dicitur bonum quasi propter aliud eligendum; et
              in hac via vita activa praeeminet contemplativae. Vita enim contemplativa non
              ordinatur ad aliquid aliud in ipso in quo est: quia vita aeterna non est nisi quaedam
              consummatio contemplativae vitae, quae per vitam contemplativam in praesenti
              quodammodo praelibatur: unde non restat quod ordinetur ad aliud, nisi secundum quod
              bonum unius hominis ordinatur ad bonum multorum, ad quod propinquius se habet vita
              activa quam contemplativa. Unde activa quantum ad hanc partem quae saluti proximorum
              studet, est utilior quam contemplativa; sed contemplativa est dignior: quia dignitas
              significat bonitatem alicujus propter seipsum, utilitas vero propter aliud. Sed vita
              activa quae non ad alium, sed ad seipsum tantum ordinatur, neque dignior neque utilior
              est quam contemplativa, immo comparatur ad contemplativam sicut utile ad id ad quod
              est utile.</p>
            <p xml:id="ta-l3d35q1-d1e572">Ad primum igitur dicendum, quod vita contemplativa propter activam intermittitur ad
              tempus, non simpliciter; seu ratione utilitatis, non ratione dignitatis.</p>
            <p xml:id="ta-l3d35q1-d1e575">Ad secundum dicendum, quod sicut bonum unius consistit in actione et contemplatione;
              ita et bonum multitudinis, secundum quod contingit multitudinem contemplationi vacare.
              Sed ad bonum multitudinis pervenitur per regimen activae vitae: unde ex hoc non
              probatur quod activa sit dignior, sed utilior.</p>
            <p xml:id="ta-l3d35q1-d1e578">Ad tertium dicendum, quod politica, ut dicit philosophus in 6 Ethic., non praecipit
              sapientiae, et aliis quae ad vitam contemplativam pertinent, sed imperat quaedam
              propter ipsa; sicut etiam imperat quaedam propter Deum, cui praecipit sic vel sic
              cultum exhiberi.</p>
            <p xml:id="ta-l3d35q1-d1e582">Ad quartum dicendum, quod intelligendum est ratione utilitatis in alterum
              provenientis.</p>
          </div>
          <div xml:id="ta-l3d35q1-Dd1e586">
            <head xml:id="ta-l3d35q1-Hd1e588">Quaestiuncula 2</head>
            <p xml:id="ta-l3d35q1-d1e591">Ad secundam quaestionem dicendum, quod meritum pendet ex radice caritatis; unde
              contingit quandoque quod in activa quis plus mereatur quam in contemplativa, vel e
              converso, secundum quod majorem habet caritatem vel minorem. Nihilominus tamen cum
              quaeritur de duobus in genere quid sit majoris meriti, intelligendum est quantum
              pertinet ad rationem ipsorum actuum, non quantum ad ipsos operantes. Est ergo duplex
              meritum; scilicet dimissionis culpae, et consecutionis gloriae: quantum ad primum,
              majoris meriti dicitur activa quam contemplativa, inquantum laboriosior; unde habet
              plus de ratione satisfactionis. Quantum autem ad meritum consecutionis gloriae, sic
              contemplativa vita est majoris meriti quam activa quantum ad puritatem: quia non
              admiscetur ei tantum de pulvere terrenorum, sicut fit in activa vita. Sed quantum ad
              intensionem meriti videtur contemplativa iterum majoris meriti illa parte activae quae
              circa sui moderationem studet; minoris autem quantum ad illam partem quae profectui
              aliorum invigilat: quia hoc ipsum videtur esse fortioris caritatis secundum genus,
              quod homo, praetermissa consolatione qua in Dei contemplatione reficitur, gloriam Dei
              in aliorum conversione quaerat: quia etiam in humana amicitia verus amicus quaerit
              magis bonum amici quam de ejus praesentia delectari.</p>
            <p xml:id="ta-l3d35q1-d1e594">Ad primum ergo dicendum, quod contemplativa dicitur esse a Gregorio major merito,
              quia minus habet de impuritate demeriti admixtum.</p>
            <p xml:id="ta-l3d35q1-d1e597">Ad secundum dicendum, quod ex dilectione Dei videtur procedere quod homo praetermissa
              propria consolatione voluntatem Dei implere studeat in aliorum salute; unde Gregorius
              super Ezech.: <quote xml:id="ta-l3d35q1-Qd1e599">est amanti animae non parva consolatio, si cum ipsa differtur,
                per eam multae colligantur</quote>.</p>
            <p xml:id="ta-l3d35q1-d1e603">Ad tertium dicendum, quod philosophus loquitur de contemplativa vita per
              comparationem ad activam, quae in rebus humanis negotiatur, non autem respectu illius
              quae proximorum saluti insistit.</p>
          </div>
          <div xml:id="ta-l3d35q1-Dd1e607">
            <head xml:id="ta-l3d35q1-Hd1e609">Quaestiuncula 3</head>
            <p xml:id="ta-l3d35q1-d1e612">Ad tertiam quaestionem dicendum, quod, sicut dictum est de donis et virtutibus
              perficientibus in vita activa, quod manent in patria, sed non quantum ad eosdem actus;
              similiter etiam dicendum est de vita activa: unde vita activa quantum ad illos actus
              quos modo habet, quibus turbatur de proximorum necessitatibus et de propriis
              passionibus, non remanebit: quia tunc panem esurienti non porriget, ut in Glossa
              inducta subjungitur. Manebit autem quantum ad alios actus qui erunt virtutum et
              donorum in patria. Vita autem contemplativa nihilominus est diuturnior quam activa:
              quia manet etiam quo ad illos actus quos in via habet: qui quidem in statu viae sunt
              imperfecti, sed in patria perficientur. Unde Gregorius dicit super Ezech. de
              contemplativa vita: <quote xml:id="ta-l3d35q1-Qd1e614">etiam cum contendimus, vix aliquid aut parum attingere
                valemus</quote>.</p>
            <p xml:id="ta-l3d35q1-d1e618">Ad primum tamen dicendum, quod non est simile de Christo et de aliis: quia ipse erat
              verus viator et comprehensor; unde simul erat in actu perfecto quantum ad utramque
              vitam etiam secundum actus viae.</p>
            <p xml:id="ta-l3d35q1-d1e621">Ad secundum dicendum, quod Angeli ex ordine naturae sunt medii inter Deum et homines:
              et ideo eis competit ministerium custodiae, et hujusmodi; non autem animabus
              sanctorum.</p>
            <p xml:id="ta-l3d35q1-d1e624">Ad tertium patet solutio per id quod dictum est in corp.</p>
            <p xml:id="ta-l3d35q1-d1e628">Ad alia etiam patet solutio ex praedictis.</p>
          </div>
        </div>

      </div>
    </body>
  </text>
</TEI>