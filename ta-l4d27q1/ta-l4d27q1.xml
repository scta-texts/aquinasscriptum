<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum IV, Distinctio 27, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Librum IV, Distinctio 27, Quaestio 1</title>
          <date when="2016-03-19">March 19, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-19">March 19, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="G" n="ghent567">Ghent, Belgium, Ghent University Library, 567</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#G" n="446b"/>
      </div>
    </front>
    <body>
      <div xml:id="ta-l4d27q1">
        <head xml:id="ta-l4d27q1-Hd1e97">Librum IV, Distinctio 27, Quaestio 1</head>


        <div xml:id="ta-l4d27q1-Dd1e100">
          <head xml:id="ta-l4d27q1-Hd1e102">Prooemium</head>
          <p xml:id="ta-l4d27q1-d1e105">Postquam determinavit Magister de institutione matrimonii et significatione ipsius, hic
            incipit determinare de causis ejus; et dividitur in partes duas: in prima de causis
            constituentibus matrimonium; in secunda de causis honestantibus ipsum, distinct. 31,
            ibi: <quote xml:id="ta-l4d27q1-Qd1e107">post haec de bonis conjugii, quae sint, et qualiter coitum excusent,
              dicendum est</quote>. Prima in duas: in prima determinat de causa efficiente
            matrimonium; in secunda de causa finali ipsius, circa finem 30 distinct., ibi:
              <quote xml:id="ta-l4d27q1-Qd1e110">exposito quae sit causa efficiens matrimonii, consequens est ostendere ob quam
              causam soleat vel debeat contrahi matrimonium</quote>. Prima in duas: in prima
            determinat de causa efficiente matrimonium; in secunda ponit impedimentum illius causae,
            29 distinct., ibi: <quote xml:id="ta-l4d27q1-Qd1e113">oportet autem consensum conjugalem liberum esse a
              coactione</quote>. Prima in duas: in prima ostendit quod consensus facit matrimonium;
            in secunda ostendit qualem oporteat esse illum consensum, dist. 28, ibi: <quote xml:id="ta-l4d27q1-Qd1e116">hic
              quaeri debet, utrum consensus de futuro, addito etiam juramento, conjugium
              efficiat</quote>. Prima in duas: in prima, praemisso de quo est intentio, definit
            matrimonium, ut causa effectui proportionata sumatur; in secunda ostendit quae sit causa
            matrimonii, ibi: <quote xml:id="ta-l4d27q1-Qd1e119">efficiens autem causa matrimonii est consensus</quote>. Et haec
            dividitur in tres: in prima proponit quod intendit; in secunda probat propositum, ibi:
              <quote xml:id="ta-l4d27q1-Qd1e123">quod autem consensus matrimonium faciat, subditis probatur testimoniis</quote>;
            in tertia excludit errorem, ibi: <quote xml:id="ta-l4d27q1-Qd1e126">quidam tamen asserunt, verum conjugium non
              contrahi ante traditionem, et carnalem copulam</quote>. Et dividitur in partes duas:
            in prima prosequitur partes erroris eorum; in secunda excludit eum, ibi: <quote xml:id="ta-l4d27q1-Qd1e129">his
              autem ita respondemus</quote>. Circa primum tria facit: primo ponit opinionem illorum
            falsam; secundo ponit probationem ejus, ibi: <quote xml:id="ta-l4d27q1-Qd1e132">quod vero inter sponsam et conjugem
              plurimum intersit, ex eo astruunt</quote> etc.; tertio ponit responsionem eorum ad
            probationem pro veritate inductam, ibi: <quote xml:id="ta-l4d27q1-Qd1e135">praemissas autem auctoritates (...) ita
              intelligi volunt. His itaque respondemus</quote>. Hic respondet ad probationem illorum
            positam; et circa hoc tria facit: primo ponit distinctionem quamdam, qua praedictae
            auctoritates solvuntur; secundo probat illam distinctionem per diversas sanctorum
            auctoritates, ibi: <quote xml:id="ta-l4d27q1-Qd1e138">aliquando enim sponsas vocant quae talem habuerunt
              desponsationem, ubi fuit pactio conjugalis de praesenti</quote>; tertio probat eam per
            rationes, ibi: <quote xml:id="ta-l4d27q1-Qd1e142">et sciendum est, quod illa sponsa quae tantum in futuro est pacta,
              mortuo sponso non remanet vidua</quote>. Hic est triplex quaestio. Prima de
            matrimonio. Secunda de sponsalibus. Tertia de bigamia. Circa primum quaeruntur tria: 1
            quid sit matrimonium; 2 utrum consensus sit causa matrimonii; 3 utrum matrimonium possit
            solvi per religionis ingressum.</p>

        </div>
        <div xml:id="ta-l4d27q1-Dd1e147" type="articulus">
          <head xml:id="ta-l4d27q1-Hd1e149">Articulus 1</head>

          <head xml:id="ta-l4d27q1-Hd1e152" type="questionTitle">Utrum matrimonium sit in genere conjunctionis</head>

          <div xml:id="ta-l4d27q1-Dd1e155">
            <head xml:id="ta-l4d27q1-Hd1e157">Quaestiuncula 1</head>
            <p xml:id="ta-l4d27q1-d1e160">Ad primum sic proceditur. Videtur quod matrimonium non sit in genere conjunctionis.
              Quia vinculum quo aliqua ligantur, differt a conjunctione ipsa sicut causa ab effectu.
              Sed matrimonium est vinculum quoddam quo matrimonio juncti ligantur. Ergo non est in
              genere conjunctionis.</p>
            <p xml:id="ta-l4d27q1-d1e163">Praeterea, omne sacramentum est sensibile signum. Sed nulla relatio est accidens
              sensibile. Ergo matrimonium, cum sit sacramentum, non erit in genere relationis; et
              ita nec in genere conjunctionis.</p>
            <p xml:id="ta-l4d27q1-d1e166">Praeterea, conjunctio est relatio aequiparantiae, sicut aequalitas. Sed non est una
              numero aequalitatis relatio in utroque extremorum, ut Avicenna dicit. Ergo nec una
              conjunctio; et sic, si matrimonium est in genere conjunctionis, non erit unum tantum
              matrimonium inter duos conjuges.</p>
            <p xml:id="ta-l4d27q1-d1e169">Sed contra, relatio est secundum quam aliqua ad invicem referuntur. Sed secundum
              matrimonium aliqua ad invicem referuntur: dicitur enim maritus vir uxoris, et uxor
              mariti uxor. Ergo matrimonium est in genere relationis, nec est aliud quam
              conjunctio.</p>
            <p xml:id="ta-l4d27q1-d1e173">Praeterea, unio duorum ad aliquod unum non fit nisi secundum conjunctionem. Hoc autem
              fit per matrimonium, ut patet Genes. 2, 24: <quote xml:id="ta-l4d27q1-Qd1e175" ana="#gen2_24">erunt duo in carne una</quote>.
              Ergo matrimonium est in genere conjunctionis.</p>

          </div>
          <div xml:id="ta-l4d27q1-Dd1e180">
            <head xml:id="ta-l4d27q1-Hd1e182">Quaestiuncula 2</head>
            <p xml:id="ta-l4d27q1-d1e185">Ulterius. Videtur quod matrimonium incongrue nominetur. Quia denominatio debet fieri
              a digniori. Sed pater dignior est matre. Ergo magis debet denominari a patre quam a
              matre conjunctio utriusque.</p>
            <p xml:id="ta-l4d27q1-d1e188">Praeterea, res debet denominari ab eo quod est de essentia sua; quia ratio quam
              significat nomen, est definitio, ut dicitur in 4 Metaph. Sed nuptiae non sunt de
              essentia matrimonii. Ergo non debet matrimonium nuptiae appellari.</p>
            <p xml:id="ta-l4d27q1-d1e191">Praeterea, species non potest proprio nomine nominari ab eo quod est generis. Sed
              conjunctio est genus ad matrimonium. Ergo non proprie potest conjugium nominari.</p>
            <p xml:id="ta-l4d27q1-d1e194">Sed in contrarium est communis usus loquentium.</p>

          </div>
          <div xml:id="ta-l4d27q1-Dd1e198">
            <head xml:id="ta-l4d27q1-Hd1e200">Quaestiuncula 3</head>
            <p xml:id="ta-l4d27q1-d1e203">Ulterius. Videtur quod inconvenienter definiatur in littera. Quia in mariti
              definitione oportet quod matrimonium ponatur: quia maritus est qui est mulieri
              matrimonio junctus. Sed ipse ponit matrimonialem conjunctionem in definitione
              matrimonii. Ergo videtur quod sit circulatio in definitionibus istis.</p>
            <p xml:id="ta-l4d27q1-d1e206">Praeterea, per matrimonium sicut vir efficitur maritus mulieris, ita mulier uxor
              viri. Ergo non magis deberet dici conjunctio maritalis quam uxoria.</p>
            <p xml:id="ta-l4d27q1-d1e209">Praeterea, consuetudo ad genus moris pertinet. Sed frequenter matrimonio juncti sunt
              valde moribus diversi. Ergo non debet poni in definitione matrimonii:
                <quote xml:id="ta-l4d27q1-Qd1e211">individuam vitae consuetudinem retinens</quote>.</p>
            <p xml:id="ta-l4d27q1-d1e215">Praeterea, inveniuntur aliae definitiones de matrimonio datae. Quia secundum Hugonem,
              matrimonium est <quote xml:id="ta-l4d27q1-Qd1e217">duarum idonearum personarum legitimus de conjunctione
                consensus</quote>. Secundum quosdam autem matrimonium est <quote xml:id="ta-l4d27q1-Qd1e220">consortium communis
                vitae, et communicatio divini et humani juris</quote>. Et quaeritur qualiter hae
              definitiones differant.</p>
          </div>
          <div xml:id="ta-l4d27q1-Dd1e226">
            <head xml:id="ta-l4d27q1-Hd1e228">Quaestiuncula 1</head>
            <p xml:id="ta-l4d27q1-d1e231">Respondeo dicendum ad primam quaestionem, quod conjunctio adunationem quamdam
              importat; unde ubicumque est adunatio aliquorum, ibi est aliqua conjunctio. Ea autem
              quae ordinantur ad aliquod unum, dicuntur in ordine ad aliud adunari; sicut multi
              homines adunantur ad unam militiam vel negotiationem exequendam, ex qua dicuntur
              commilitones ad invicem, vel socii negotiationis; et ideo, cum per matrimonium
              ordinentur aliqui ad unam generationem et educationem prolis, et iterum ad unam vitam
              domesticam; constat quod in matrimonio est aliqua conjunctio, secundum quam dicitur
              maritus et uxor; et talis conjunctio ex hoc quod ordinatur ad aliquod unum, est
              matrimonium; conjunctio autem corporum vel animorum ad matrimonium consequitur.</p>
            <p xml:id="ta-l4d27q1-d1e234">Ad primum ergo dicendum, quod matrimonium est vinculum quo ligantur formaliter, non
              effective; et ideo non oportet quod sit aliud a conjunctione.</p>
            <p xml:id="ta-l4d27q1-d1e237">Ad secundum dicendum, quod quamvis ipsa relatio non sit sensibile accidens, tamen
              causae ejus possunt esse sensibiles: nec in sacramento requiritur quod sit sensibile
              id quod est res et sacramentum (hoc enim modo se habet in hoc sacramento praedicta
              conjunctio), sed verba exprimentia consensum, quae sunt sacramentum tantum, et causa
              praedictae conjunctionis, sunt sensibilia.</p>
            <p xml:id="ta-l4d27q1-d1e240">Ad tertium dicendum, quod relatio fundatur in aliquo sicut in causa, ut similitudo in
              qualitate; et in aliquo sicut in subjecto, ut in ipsis similibus; et ex utraque parte
              potest attendi unitas et diversitas ipsius. Quia ergo in similitudine non est eadem
              qualitas numero, sed specie in utroque simili; et iterum subjecta similitudinis sunt
              duo numero; et similiter est de aequalitate; ideo et aequalitas et similitudo omnibus
              modis est alia numero in utroque similium et aequalium. Sed relatio quae est
              matrimonium, ex una parte habet unitatem in utroque extremorum, scilicet ex parte
              causae, quia ad eamdem numero generationem ordinatur; sed ex parte subjecti habet
              diversitatem secundum numerum; et ideo haec relatio est una et multiplex: et secundum
              quod est multiplex ex parte subjecti, significatur his nominibus uxor et maritus;
              secundum autem quod est una, significatur hoc nomine matrimonium.</p>

          </div>
          <div xml:id="ta-l4d27q1-Dd1e244">
            <head xml:id="ta-l4d27q1-Hd1e246">Quaestiuncula 2</head>
            <p xml:id="ta-l4d27q1-d1e249">Ad secundam quaestionem dicendum, quod in matrimonio est tria considerare. Primo
              essentiam ipsius, quae est conjunctio; et secundum hoc nominatur conjugium. Secundo
              causam ejus, quae est desponsatio; et secundum hoc vocantur nuptiae a nubere, quia in
              ipsa solemnitate desponsationis qua matrimonium perficitur, capita nubentium velantur.
              Tertio effectum, qui est proles; et sic dicitur matrimonium, ut Augustinus dicit
              contra Faustum, ob hoc quod mulier non debet ad aliud nubere, nisi ut sit mater.
              Potest etiam dici matrimonium, quasi matris munium, idest officium: quia feminis
              maxime incumbit officium educandae prolis. Vel dicitur matrimonium, quasi matrem
              muniens: quia jam habet quod defendatur et muniatur, scilicet virum. Vel dicitur
              matrimonium, quasi matrem monens, ne virum relinquat, alteri adhaerens. Vel dicitur
              matrimonium, quasi materia unius, quia in eo fit conjunctio ad unam prolem
              materialiter inducendam, ut dicatur matrimonium a monos et materia. Vel dicitur
              matrimonium, ut Isidorus dicit, a matre et nato; quia per matrimonium efficitur aliqua
              mater nati.</p>
            <p xml:id="ta-l4d27q1-d1e252">Ad primum ergo dicendum, quod quamvis pater sit dignior quam mater, tamen circa
              prolem magis officiosa est mater quam pater. Vel ideo quia mulier ad hoc principaliter
              facta est ut sit homini in adjutorium prolis; non autem vir propter hoc factus est;
              unde magis pertinet ad rationem matrimonii mater quam pater.</p>
            <p xml:id="ta-l4d27q1-d1e255">Ad secundum dicendum, quod aliquando essentialia cognoscuntur per accidentalia; et
              ideo etiam per accidentalia aliqua nominari possunt, cum nomen detur causa rei
              innotescendae.</p>
            <p xml:id="ta-l4d27q1-d1e258">Ad tertium dicendum, quod aliquando species nominatur ab eo quod est generis, propter
              imperfectionem speciei, quando scilicet habet complete generis rationem; nec tamen
              aliquid addit quod ad dignitatem pertineat; sicut proprium accidentale retinet nomen
              proprii communis. Aliquando autem propter perfectionem, quando in una specie complete
              invenitur ratio generis, et non in alia; sicut animal denominatur ab anima, quae
              competit animato corpori, quod est genus animalis; sed animatio non invenitur perfecte
              in animatis quae non sunt animalia; et similiter est in proposito: quia conjunctio
              viri ad mulierem per matrimonium est maxima, cum sit et animarum et corporum; et ideo
              conjugium nominatur.</p>

          </div>
          <div xml:id="ta-l4d27q1-Dd1e262">
            <head xml:id="ta-l4d27q1-Hd1e264">Quaestiuncula 3</head>
            <p xml:id="ta-l4d27q1-d1e267">Ad tertiam quaestionem dicendum, quod, sicut supra dictum est, in matrimonio tria
              possunt considerari; scilicet causa ipsius, et essentia ejus, et effectus; et secundum
              hoc tres definitiones inveniuntur de matrimonio datae. Nam definitio Hugonis tangit
              causam, scilicet consensum, et per se non est. Definitio autem in littera posita
              tangit essentiam matrimonii, scilicet conjunctionem, et addit determinatum subjectum
              in hoc quod dicit: <quote xml:id="ta-l4d27q1-Qd1e269">inter legitimas personas</quote>. Ponit etiam differentiam
              contrahentem ad speciem in hoc quod dicit, <quote xml:id="ta-l4d27q1-Qd1e272">maritalis</quote>: quia cum
              matrimonium sit conjunctio in ordine ad aliquod unum, talis conjunctio in speciem
              trahitur per illud ad quod ordinatur; et hoc est quod ad maritum pertinet. Ponit etiam
              virtutem hujus conjunctionis, quia indissolubilis est, in hoc quod dicit:
                <quote xml:id="ta-l4d27q1-Qd1e275">individuam vitae consuetudinem retinens</quote>. Sed alia definitio tangit
              effectum ad quem ordinatur matrimonium; scilicet vitam communem in rebus domesticis.
              Et quia omnis communicatio aliqua lege ordinatur; ideo ponitur ordinativum istius
              communionis, scilicet jus divinum et humanum: aliae enim communicationes, ut
              negotiatorum et commilitantium, solo jure humano institutae sunt.</p>
            <p xml:id="ta-l4d27q1-d1e279">Ad primum ergo dicendum, quod priora aliquando, ex quibus debet dari definitio, non
              sunt nominata; et ideo in definitione aliquorum ponuntur aliqua posteriora
              simpliciter, quae sunt priora quo ad nos, sicut in definitione qualitatis ponitur
              quale a philosopho, cum dicit: <quote xml:id="ta-l4d27q1-Qd1e281">qualitas est secundum quam quales
                dicimur</quote>; et ita etiam hic in definitione matrimonii ponitur conjunctio
              maritalis; ut sit sensus, quod matrimonium est conjunctio ad ea quae mariti officium
              requirit, quae non poterant uno nominari nomine.</p>
            <p xml:id="ta-l4d27q1-d1e285">Ad secundum dicendum, quod per hanc differentiam tangitur finis conjunctionis, ut
              dictum est; et quia, ut dicit apostolus, 1 Corinth. 7, vir non est propter mulierem,
              sed mulier propter virum; ideo haec differentia potius debet sumi a viro quam a
              muliere.</p>
            <p xml:id="ta-l4d27q1-d1e288">Ad tertium dicendum, quod sicut vita civilis non importat actum singularem hujus vel
              illius, sed ea quae ad communicationem civilem pertinent; ita vita conjugalis nihil
              est aliud quam conversatio ad communicationem talem pertinens; et ideo quantum ad hanc
              vitam semper consuetudo est individua, quamvis sit diversa quantum ad actus singulares
              utriusque.</p>
            <p xml:id="ta-l4d27q1-d1e292">Ad quartum patet solutio ex dictis.</p>
          </div>
        </div>
        <div xml:id="ta-l4d27q1-Dd1e297" type="articulus">
          <head xml:id="ta-l4d27q1-Hd1e299">Articulus 2</head>

          <head xml:id="ta-l4d27q1-Hd1e302" type="questionTitle">Utrum consensus sit causa efficiens matrimonii</head>

          <div xml:id="ta-l4d27q1-Dd1e305">
            <head xml:id="ta-l4d27q1-Hd1e307">Quaestiuncula 1</head>
            <p xml:id="ta-l4d27q1-d1e310">Ad secundum sic proceditur. Videtur quod consensus non sit causa efficiens
              matrimonii. Sacramenta enim non sunt a voluntate humana, sed ab institutione divina.
              Sed consensus ad voluntatem pertinet. Ergo non est causa matrimonii, sicut nec aliorum
              sacramentorum.</p>
            <p xml:id="ta-l4d27q1-d1e313">Praeterea, idem non est causa sui ipsius. Sed matrimonium nihil aliud videtur esse
              quam consensus: quia consensus ipse significat conjunctionem Christi ad Ecclesiam.
              Ergo consensus non est causa matrimonii.</p>
            <p xml:id="ta-l4d27q1-d1e316">Praeterea, unius debet esse una causa. Sed matrimonium inter duos est unum, ut dictum
              est: consensus autem duorum sunt diversi, quia diversorum sunt, et etiam in diversa:
              ab una enim parte est consensus in virum, ex alia in uxorem. Ergo mutuus consensus non
              est causa matrimonii.</p>
            <p xml:id="ta-l4d27q1-d1e319">Sed contra est quod Chrysostomus dicit: <quote xml:id="ta-l4d27q1-Qd1e321">matrimonium non facit coitus, sed
                voluntas</quote>.</p>
            <p xml:id="ta-l4d27q1-d1e326">Praeterea, unus non accipit potestatem in eo quod est libere alterius, nisi per ejus
              consensum. Sed per matrimonium accipit uterque conjugum potestatem in corpus alterius,
              ut patet 1 Corinth. 7, cum prius uterque sui corporis liberam potestatem haberet. Ergo
              consensus facit matrimonium.</p>

          </div>
          <div xml:id="ta-l4d27q1-Dd1e330">
            <head xml:id="ta-l4d27q1-Hd1e332">Quaestiuncula 2</head>
            <p xml:id="ta-l4d27q1-d1e335">Ulterius. Videtur quod non oporteat consensum per verba exprimi. Quia sicut per
              matrimonium redigitur homo in potestatem alterius, ita per votum. Sed votum obligat
              quo ad Deum, etiam si non exprimatur verbis. Ergo et consensus facit matrimonii
              obligationem etiam sine expressione verborum.</p>
            <p xml:id="ta-l4d27q1-d1e338">Praeterea, matrimonium potest esse inter aliquos qui suum consensum sibi mutuo verbis
              exprimere non possunt: quia vel sunt muti, vel diversarum linguarum. Ergo expressio
              consensus per verba non requiritur ad matrimonium.</p>
            <p xml:id="ta-l4d27q1-d1e341">Praeterea, si omittatur illud quod est de necessitate sacramenti quacumque ex causa,
              non est sacramentum. Sed in aliquo casu est matrimonium sine expressione verborum:
              sicut quando puella tacet prae verecundia, parentibus eam viro tradentibus. Ergo
              expressio verborum non est de necessitate matrimonii.</p>
            <p xml:id="ta-l4d27q1-d1e344">Sed contra, matrimonium est sacramentum quoddam. Sed in omni sacramento requiritur
              aliquod sensibile signum. Ergo et in matrimonio; et ita oportet ibi saltem esse verba
              exprimentia consensum sensibiliter.</p>
            <p xml:id="ta-l4d27q1-d1e348">Praeterea, in matrimonio fit contractus inter virum et mulierem. Sed in quolibet
              contractu oportet esse expressionem verborum, quibus se mutuo homines obligent. Ergo
              in matrimonio oportet esse consensum per verba expressum.</p>

          </div>
          <div xml:id="ta-l4d27q1-Dd1e352">
            <head xml:id="ta-l4d27q1-Hd1e354">Quaestiuncula 3</head>
            <p xml:id="ta-l4d27q1-d1e357">Ulterius. Videtur quod consensus expressus per verba de futuro, matrimonium faciat.
              Quia sicut se habet praesens ad praesens, ita futurum ad futurum. Sed consensus per
              verba de praesenti expressus facit matrimonium in praesenti. Ergo consensus expressus
              per verba de futuro facit matrimonium in futuro.</p>
            <p xml:id="ta-l4d27q1-d1e360">Praeterea, sicut in matrimonio fit quaedam obligatio per verba exprimentia consensum,
              ita et in aliis civilibus contractibus. Sed in aliis contractibus non differt utrum
              per verba de praesenti vel de futuro obligatio fiat. Ergo nec in matrimonio
              differt.</p>
            <p xml:id="ta-l4d27q1-d1e363">Praeterea, per votum religionis homo contrahit matrimonium spirituale cum Deo. Sed
              votum religionis fit per verba de futuro, et obligat. Ergo similiter potest fieri
              matrimonium per verba de futuro.</p>
            <p xml:id="ta-l4d27q1-d1e366">Sed contra est, quia ille qui consentit in aliquam per verba de futuro, et postea cum
              alia per verba de praesenti, debet, secundum jura, habere secundam pro uxore. Sed hoc
              non esset, si consensus per verba de futuro faceret matrimonium: quia ex quo verum est
              matrimonium cum una, ea vivente non potest contrahi cum alia. Ergo consensus per verba
              de futuro non facit matrimonium.</p>
            <p xml:id="ta-l4d27q1-d1e370">Praeterea, qui promittit se aliquid tractaturum, nondum facit illud. Sed qui
              consentit per verba de futuro, promittit se cum aliqua tractaturum matrimonium. Ergo
              non contrahit adhuc cum illa.</p>

          </div>
          <div xml:id="ta-l4d27q1-Dd1e375">
            <head xml:id="ta-l4d27q1-Hd1e377">Quaestiuncula 4</head>
            <p xml:id="ta-l4d27q1-d1e380">Ulterius. Videtur quod consensus expressio per verba, etiam si desit interior
              consensus, facit matrimonium. Quia fraus et dolus nemini debet patrocinari, secundum
              jura. Sed ille qui verbis consensum exprimit quem corde non habet, dolum committit.
              Ergo non debet sibi patrocinari, ut ab obligatione matrimonii liber reddatur.</p>
            <p xml:id="ta-l4d27q1-d1e383">Praeterea, assensus mentalis alterius non potest esse alicui notus, nisi quatenus per
              verba exprimitur. Si ergo expressio verborum non sufficit, sed consensus interior
              requiritur in utroque conjugum; tunc neuter poterit scire de altero an sit ei verus
              conjux; et ita erit fornicator quandocumque matrimonio utetur.</p>
            <p xml:id="ta-l4d27q1-d1e386">Praeterea, si aliquis probatur per verba de praesenti in aliquam consensisse, cogitur
              per excommunicationis sententiam ut eam habeat in uxorem, quamvis dicat consensum
              mentalem defuisse; etiamsi postea cum alia contraxerit consensu mentali verbis
              expresso. Sed hoc non esset, si requireretur consensus mentalis ad matrimonium. Ergo
              non requiritur.</p>
            <p xml:id="ta-l4d27q1-d1e389">Sed contra est quod Innocentius III dicit in Decr.: <quote xml:id="ta-l4d27q1-Qd1e391">sine consensu nequeunt
                cetera foedus perficere conjugale</quote>.</p>
            <p xml:id="ta-l4d27q1-d1e396">Praeterea, intentio requiritur in omnibus sacramentis. Sed ille qui corde non
              consentit, non habet intentionem matrimonium contrahendi. Ergo non fit
              matrimonium.</p>
          </div>
          <div xml:id="ta-l4d27q1-Dd1e400">
            <head xml:id="ta-l4d27q1-Hd1e402">Quaestiuncula 1</head>
            <p xml:id="ta-l4d27q1-d1e405">Respondeo dicendum ad primam quaestionem, quod in omnibus sacramentis est aliqua
              spiritualis operatio mediante materiali operatione quae eam significat; sicut per
              ablutionem corporalem in Baptismo fit ablutio interior spiritualis; unde, cum in
              matrimonio sit quaedam spiritualis conjunctio, inquantum matrimonium est sacramentum,
              et aliqua materialis, secundum quod est in officium naturae et civilis vitae; oportet
              quod mediante materiali fiat spiritualis virtute divina; unde, cum conjunctiones
              materialium contractuum fiant per mutuum consensum, oportet quod hoc modo etiam fiat
              matrimonialis conjunctio.</p>
            <p xml:id="ta-l4d27q1-d1e408">Ad primum ergo dicendum, quod sacramentorum prima causa est divina virtus, quae in
              eis operatur salutem; sed causae secundae instrumentales sunt materiales operationes
              ex divina institutione efficaciam habentes; et sic consensus in matrimonio est
              causa.</p>
            <p xml:id="ta-l4d27q1-d1e411">Ad secundum dicendum, quod matrimonium non est ipse consensus, sed quaedam unio
              ordinatorum ad invicem, ut dictum est, quam consensus facit; nec consensus, proprie
              loquendo, conjunctionem Christi ad Ecclesiam significat, sed voluntatem ejus, qua
              factum est ut Ecclesiae conjungeretur.</p>
            <p xml:id="ta-l4d27q1-d1e414">Ad tertium dicendum, quod sicut matrimonium est unum ex parte ejus in quod fit
              conjunctio, quamvis sit multiplex ex parte conjunctorum; ita etiam consensus est unus
              ex parte ejus in quod consentitur, scilicet praedictae conjunctionis, quamvis sit
              multiplex ex parte consentientium: nec est directe consensus in virum, sed in
              conjunctionem ad virum ex parte uxoris; et similiter ex parte viri consensus in
              conjunctionem ad uxorem.</p>

          </div>
          <div xml:id="ta-l4d27q1-Dd1e418">
            <head xml:id="ta-l4d27q1-Hd1e420">Quaestiuncula 2</head>
            <p xml:id="ta-l4d27q1-d1e423">Ad secundam quaestionem dicendum, quod, sicut ex dictis patet, conjunctio
              matrimonialis fit ad modum obligationis in contractibus materialibus. Et quia
              materiales contractus non possunt fieri nisi sibi invicem voluntatem suam verbis
              promant qui contrahunt; ideo etiam oportet quod consensus matrimonium faciens verbis
              exprimatur, ut expressio verborum se habeat ad matrimonium sicut ablutio exterior ad
              Baptismum.</p>
            <p xml:id="ta-l4d27q1-d1e426">Ad primum ergo dicendum, quod in voto non est aliqua sacramentalis obligatio, sed
              spiritualis tantum; et ideo non oportet quod fiat ad modum materialium contractuum ad
              hoc quod obliget, sicut est de matrimonio.</p>
            <p xml:id="ta-l4d27q1-d1e429">Ad secundum dicendum, quod quamvis non possint vota sua mutuo verbis tales exprimere,
              possunt tamen exprimere nutibus; et tales nutus pro verbis computantur.</p>
            <p xml:id="ta-l4d27q1-d1e432">Ad tertium dicendum, quod, sicut dicit Hugo de sancto Vict., eos qui conjunguntur,
              sic oportet consentire ut invicem se spontanee recipiant; quod judicatur fieri, si in
              desponsatione non contradicant; unde verba parentum computantur in casu illo ac si
              essent puellae: sunt enim sufficiens signum quod sunt ejus, ex quo non
              contradicit.</p>

          </div>
          <div xml:id="ta-l4d27q1-Dd1e436">
            <head xml:id="ta-l4d27q1-Hd1e438">Quaestiuncula 3</head>
            <p xml:id="ta-l4d27q1-d1e441">Ad tertiam quaestionem dicendum, quod causae sacramentales significando efficiunt,
              unde efficiunt quod significant: et quia cum aliquis consensum suum per verba de
              futuro exprimit, non significat se facere matrimonium, sed promittit se facturum; ideo
              talis expressio consensus non facit matrimonium, sed dispositionem ejus, quae
              sponsalia nominantur.</p>
            <p xml:id="ta-l4d27q1-d1e444">Ad primum ergo dicendum, quod consensus exprimitur per verba de praesenti, et verba
              sunt praesentia, et in praesens consentitur pro eodem tempore; sed quando consensus
              fit per verba de futuro, verba sunt praesentia, sed consentitur in futurum; et ideo
              non pro eodem tempore; et propter hoc non est simile.</p>
            <p xml:id="ta-l4d27q1-d1e447">Ad secundum dicendum, quod etiam in aliis contractibus, qui verbis futuris utitur,
              non transfert potestatem rei suae in alterum; ut si dicat, dabo tibi; sed solum quando
              verbis praesentibus utitur.</p>
            <p xml:id="ta-l4d27q1-d1e450">Ad tertium dicendum, quod in voto professionis actus spiritualis matrimonii per verba
              de futuro exprimitur, scilicet obedientia, vel observantia regulae, et non ipsum
              matrimonium spirituale. Si autem matrimonium spirituale in futuro voveatur, non est
              votum spirituale: quia nondum ex hoc aliquis est monachus; sed se futurum monachum
              pollicetur.</p>

          </div>
          <div xml:id="ta-l4d27q1-Dd1e454">
            <head xml:id="ta-l4d27q1-Hd1e456">Quaestiuncula 4</head>
            <p xml:id="ta-l4d27q1-d1e459">Ad quartam quaestionem dicendum, quod sicut se habet ablutio exterior ad Baptismum,
              ita se habet expressio verborum ad hoc sacramentum, ut dictum est. Unde sicut si
              aliquis ablutionem exteriorem reciperet non intendens accipere sacramentum, sed ludum
              et dolum facere, non esset baptizatus; ita expressio verborum sine interiori consensu
              matrimonium non facit.</p>
            <p xml:id="ta-l4d27q1-d1e462">Ad primum ergo dicendum, quod ibi sunt duo; scilicet defectus consensus, qui sibi
              patrocinatur in foro conscientiae, ut non astringatur vinculo matrimonii, quamvis non
              in foro Ecclesiae, in quo judicatur secundum allegata; et dolus verborum; et hic non
              patrocinatur nec in foro poenitentiae, nec in foro Ecclesiae, quia in utroque pro hoc
              punitur.</p>
            <p xml:id="ta-l4d27q1-d1e465">Ad secundum dicendum, quod si desit consensus mentalis ex parte unius, ex neutra
              parte est matrimonium: quia matrimonium consistit in mutua conjunctione, ut dictum
              est. Tamen probabiliter potest credi dolus non esse, nisi signa evidentia doli
              appareant: quia de quolibet est praesumendum bonum, nisi probetur contrarium; unde
              ille ex cujus parte dolus non est, a peccato excusatur per ignorantiam.</p>
            <p xml:id="ta-l4d27q1-d1e468">Ad tertium dicendum, quod in tali casu Ecclesia compellit eum ad standum cum prima
              uxore, quia judicat secundum ea quae foris apparent; nec decipitur in justitia,
              quamvis decipiatur in facto. Sed ille debet potius excommunicationem sustinere quam ad
              primam uxorem accedat; vel debet in alias regiones remotas fugere.</p>
          </div>
        </div>
        <div xml:id="ta-l4d27q1-Dd1e473" type="articulus">
          <head xml:id="ta-l4d27q1-Hd1e475">Articulus 3</head>

          <head xml:id="ta-l4d27q1-Hd1e478" type="questionTitle">Utrum alter conjugum, etiam post carnalem copulam, possit
            altero invito ad religionem transire</head>

          <div xml:id="ta-l4d27q1-Dd1e481">
            <head xml:id="ta-l4d27q1-Hd1e483">Quaestiuncula 1</head>
            <p xml:id="ta-l4d27q1-d1e486">Ad tertium sic proceditur. Videtur quod alter conjugum, etiam post carnalem copulam,
              possit, altero invito, ad religionem transire. Quia lex divina magis debet
              spiritualibus favere quam lex humana. Sed lex humana hoc permisit. Ergo multo fortius
              lex divina permittere debuit.</p>
            <p xml:id="ta-l4d27q1-d1e489">Praeterea, minus bonum non impedit majus bonum. Sed matrimonii status est minus bonum
              quam status religionis, ut patet 1 Corinth., 7. Ergo per matrimonium non debet homo
              impediri quin possit ad religionem transire.</p>
            <p xml:id="ta-l4d27q1-d1e492">Praeterea, in qualibet religione fit quoddam spirituale matrimonium. Sed licet de
              leviori religione ad arctiorem transire. Ergo et licet de matrimonio leviori, scilicet
              carnali, ad arctius, scilicet matrimonium religionis, transire, etiam invita
              uxore.</p>
            <p xml:id="ta-l4d27q1-d1e495">Sed contra est quod dicitur 1 Corinth., 7, ut nec etiam ad tempus vacent orationi
              conjuges sine mutuo consensu a matrimonio abstinentes.</p>
            <p xml:id="ta-l4d27q1-d1e499">Praeterea, nullus potest facere licite quod est in praejudicium alterius, sine ejus
              voluntate. Sed votum religionis emissum ab uno conjugum est in praejudicium alterius:
              quia unus habet potestatem corporis alterius. Ergo unus sine consensu alterius non
              potest votum religionis emittere.</p>

          </div>
          <div xml:id="ta-l4d27q1-Dd1e503">
            <head xml:id="ta-l4d27q1-Hd1e505">Quaestiuncula 2</head>
            <p xml:id="ta-l4d27q1-d1e508">Ulterius. Videtur quod nec etiam ante carnalem copulam. Indivisibilitas enim
              matrimonii pertinet ad matrimonii sacramentum, inquantum, scilicet, significat
              perpetuam conjunctionem Christi ad Ecclesiam. Sed ante carnalem copulam post consensum
              per verba de praesenti expressum, est verum matrimonii sacramentum. Ergo non potest
              fieri divisio per hoc quod alter ad religionem intrat.</p>
            <p xml:id="ta-l4d27q1-d1e511">Praeterea, in ipso consensu per verba de praesenti expresso unus conjugum in alterum
              potestatem sui corporis transfert. Ergo statim potest exigere debitum, et alter
              tenetur reddere; et ita nec potest unus invito altero ad religionem transire.</p>
            <p xml:id="ta-l4d27q1-d1e514">Praeterea, Matth. 19, 6: <quote xml:id="ta-l4d27q1-Qd1e516" ana="#mt19_6">quod Deus conjunxit, homo non separet</quote>. Sed
              conjunctio quae est ante carnalem copulam, divinitus facta est. Ergo non potest
              separari humana voluntate.</p>
            <p xml:id="ta-l4d27q1-d1e520">Sed contra est quod, secundum Hieronymum, dominus Joannem vocavit de nuptiis.</p>

          </div>
          <div xml:id="ta-l4d27q1-Dd1e524">
            <head xml:id="ta-l4d27q1-Hd1e526">Quaestiuncula 3</head>
            <p xml:id="ta-l4d27q1-d1e529">Ulterius. Videtur quod mulier non possit nubere alteri, viro ante carnalem copulam
              religionem ingresso. Quia illud quod cum matrimonio stare potest, non solvit
              matrimoniale vinculum. Sed adhuc manet matrimoniale vinculum inter eos qui pari voto
              religionem intrant. Ergo ex hoc quod unus intrat religionem, alter non absolvitur a
              vinculo matrimoniali. Sed quamdiu manet vinculum matrimoniale ad unum, non potest
              nubere alteri. Ergo et cetera.</p>
            <p xml:id="ta-l4d27q1-d1e532">Praeterea, vir post ingressum religionis potest ante professionem redire ad saeculum.
              Si ergo mulier posset alteri nubere, viro intrante religionem, et ipse posset aliam
              ducere rediens ad saeculum; quod est absurdum.</p>
            <p xml:id="ta-l4d27q1-d1e535">Praeterea, per decretalem novam, professio ante annum emissa pro nulla reputatur.
              Ergo si post talem professionem ad uxorem redeat, tenetur eum recipere: ergo neque per
              introitum viri in religionem, neque per votum datur mulieri potestas nubendi alteri:
              alias una mulier haberet duos viros.</p>
            <p xml:id="ta-l4d27q1-d1e538">Sed contra, nullus potest alterum obligare ad ea quae sunt perfectionis. Sed
              continentia est de his quae ad perfectionem pertinent. Ergo mulier non arctatur ad
              continentiam ex hoc quod vir ad religionem ingreditur, et sic potest nubere.</p>
          </div>
          <div xml:id="ta-l4d27q1-Dd1e543">
            <head xml:id="ta-l4d27q1-Hd1e545">Quaestiuncula 1</head>
            <p xml:id="ta-l4d27q1-d1e548">Respondeo dicendum ad primam quaestionem, quod nullus potest facere oblationem Deo de
              alieno; unde cum per matrimonium consummatum jam sit corpus viri factum uxoris, non
              potest absque consensu ipsius Deo ipsum offerre per continentiae votum.</p>
            <p xml:id="ta-l4d27q1-d1e551">Ad primum ergo dicendum, quod lex humana considerabat matrimonium solum inquantum est
              in officium; sed lex divina secundum quod est sacramentum, ex quo habet omnimodam
              indivisibilitatem; et ideo non est simile.</p>
            <p xml:id="ta-l4d27q1-d1e554">Ad secundum dicendum, quod non est inconveniens majus bonum impediri per minus bonum
              quod habet contrarietatem ad ipsum, sicut etiam bonum per malum impeditur.</p>
            <p xml:id="ta-l4d27q1-d1e557">Ad tertium dicendum, quod in qualibet religione contrahitur matrimonium ad unam
              personam, scilicet Christum, cui quantum ad plura obligatur aliquis in una religione
              quam in alia; sed matrimonium materiale et religionis non fiunt ad unam personam; et
              ideo non est simile.</p>

          </div>
          <div xml:id="ta-l4d27q1-Dd1e561">
            <head xml:id="ta-l4d27q1-Hd1e563">Quaestiuncula 2</head>
            <p xml:id="ta-l4d27q1-d1e566">Ad secundam quaestionem dicendum, quod ante carnalem copulam est inter conjuges
              tantum spirituale vinculum, sed post est inter eos etiam vinculum carnale; et ideo
              sicut post carnalem copulam matrimonium solvitur per mortem carnalem, ita per
              ingressum religionis ante carnalem copulam solvitur: quia religio est mors quaedam
              spiritualis, qua aliquis saeculo moriens vivit Deo.</p>
            <p xml:id="ta-l4d27q1-d1e569">Ad primum ergo dicendum, quod matrimonium ante carnalem copulam significat illam
              conjunctionem quae est Christi ad animam per gratiam; quae quidem solvitur per
              dispositionem spiritualem contrariam, scilicet peccatum; sed per carnalem copulam
              significat conjunctionem ad Ecclesiam quantum ad assumptionem humanae naturae in
              unitatem personae, quae omnino est indivisibilis.</p>
            <p xml:id="ta-l4d27q1-d1e572">Ad secundum dicendum, quod ante carnalem copulam non est omnino translatum corpus
              unius sub potestate alterius, sed sub conditione si interea alter conjugum ad frugem
              melioris vitae non convolet: sed per carnalem copulam completur dicta translatio, quia
              tunc intrat uterque in corporalem possessionem sibi traditae potestatis; unde etiam
              ante carnalem copulam non statim tenetur reddere debitum post matrimonium contractum
              per verba de praesenti; sed datur ei tempus duorum mensium, propter tria. Primo, ut
              interim possit deliberare de transeundo ad religionem. Secundo, ut praeparentur quae
              sunt necessaria ad solemnitatem nuptiarum. Tertio, ne vilem habeat maritus datam quam
              non suspiravit dilatam.</p>
            <p xml:id="ta-l4d27q1-d1e575">Ad tertium dicendum, quod conjunctio matrimonialis ante carnalem copulam est quid
              imperfectum quantum ad esse primum, ut supra dictum est, sed non consummata quantum ad
              actum secundum qui est operatio; et similatur possessioni corporali; et ideo nec
              omnimodam indivisibilitatem habet.</p>

          </div>
          <div xml:id="ta-l4d27q1-Dd1e579">
            <head xml:id="ta-l4d27q1-Hd1e581">Quaestiuncula 3</head>
            <p xml:id="ta-l4d27q1-d1e584">Ad tertiam quaestionem dicendum, quod sicut corporalis mors viri hoc modo vinculum
              matrimoniale solvit ut mulier nubat cui vult secundum apostoli sententiam, ita etiam
              post mortem spiritualem viri per religionis ingressum poterit cui voluerit nubere.</p>
            <p xml:id="ta-l4d27q1-d1e587">Ad primum ergo dicendum, quod quando uterque pari voto continentiam vovet, tunc
              neuter conjugali vinculo abrenuntiat; et ideo adhuc manet; sed quando unus tantum
              vovet, tunc quantum est in se, abrenuntiat vinculo conjugali; et ideo alter absolvitur
              a vinculo illo.</p>
            <p xml:id="ta-l4d27q1-d1e590">Ad secundum dicendum, quod non intelligitur mortuus saeculo per religionis ingressum,
              quousque professionem emiserit; et ideo usque ad tempus illud tenetur eum uxor sua
              expectare.</p>
            <p xml:id="ta-l4d27q1-d1e593">Ad tertium dicendum, quod de professione sic emissa ante tempus determinatum a jure,
              est idem judicium quod de voto simplici; unde sicut post votum simplex viri mulier ei
              reddere debitum non tenetur, tamen ipsa non haberet potestatem alteri nubere; ita et
              hic.</p>
          </div>
        </div>
      </div>
    </body>
  </text>
</TEI>