<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum II, Distinctio 22, Quaestio 2</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Librum II, Distinctio 22, Quaestio 2</title>
          <date when="2016-03-17">March 17, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-17">March 17, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l2d22q2">
        <head xml:id="ta-l2d22q2-Hd1e89">Librum II, Distinctio 22, Quaestio 2</head>
        <div xml:id="ta-l2d22q2-Dd1e92">
          <head xml:id="ta-l2d22q2-Hd1e94">Prooemium</head>
          <p xml:id="ta-l2d22q2-d1e97">Deinde quaeritur de ignorantia de qua fit mentio in littera; et quaeruntur duo: 1 an
            ignorantia peccatum sit; 2 an peccatum excuset.</p>
        </div>
        <div xml:id="ta-l2d22q2-Dd1e101" type="articulus">
          <head xml:id="ta-l2d22q2-Hd1e103">Articulus 1</head>

          <head xml:id="ta-l2d22q2-Hd1e106" type="questionTitle">Utrum ignorantia sit peccatum</head>

          <p xml:id="ta-l2d22q2-d1e109">Ad primum sic proceditur. Videtur quod ignorantia peccatum non sit. Omne enim peccatum,
            ut Augustinus dicit, est in voluntate. Ignorantia autem est intellectu. Ergo non est
            peccatum.</p>
          <p xml:id="ta-l2d22q2-d1e112">Praeterea, omne peccatum est originale vel actuale. Sed ignorantia non est originale
            peccatum, sed magis concupiscentia, ut infra dicetur: nec etiam est actuale, quia non
            est dictum vel factum vel concupitum contra legem Dei. Ergo ignorantia non est
            peccatum.</p>
          <p xml:id="ta-l2d22q2-d1e115">Praeterea, omne peccatum consistit in defectu alicujus actus, et non in defectu
            alicujus habitus: alias aliquis dormiendo peccaret. Ignorantia autem magis opponitur
            habitui quam actui. Ergo idem quod prius.</p>
          <p xml:id="ta-l2d22q2-d1e119">Praeterea, ignorans in ignorantia sua continue manet. Si ergo ipsum ignorare peccatum
            esset, videtur quod continue peccaret; non enim apparet ratio quare magis nunc sit
            peccatum quam prius. Sed hoc videtur grave dicere. Ergo videtur quod ignorantia non sit
            peccatum.</p>
          <p xml:id="ta-l2d22q2-d1e122">Praeterea, Augustinus, ubi supra, dicit, quod omne peccatum est voluntarium. Ignorantia
            autem non est voluntarium, cum ab hominibus naturaliter scientia desideretur, secundum
            philosophum. Ergo non est peccatum.</p>
          <p xml:id="ta-l2d22q2-d1e125">Sed contra est quod 1 Corinth. 14, 38, dicitur: <quote xml:id="ta-l2d22q2-Qd1e127">qui ignorat,
            ignorabitur</quote>; et loquitur de ignorantia reprobationis. Sed nulli debetur
            reprobatio nisi pro peccato mortali. Ergo ignorantia est peccatum mortale.</p>
          <p xml:id="ta-l2d22q2-d1e131">Praeterea, Isaiae 5, 13, dicitur: <quote xml:id="ta-l2d22q2-Qd1e133">propterea captivus ductus est populus meus,
              quia non habuit scientiam</quote>. Sed poena non debetur nisi culpae. Ergo carere
            scientia, est culpa.</p>
          <p xml:id="ta-l2d22q2-d1e137">Respondeo, quod quidam dixerunt, nullam ignorantiam, quantum in se est, culpam esse,
            sed ratione alicujus annexi, vel praecedentis vel sequentis: praecedentis, ut causae,
            scilicet negligentiae addiscendi; sequentis, ut effectus, scilicet alicujus inordinati
            actus, qui ignorantiam sequitur. Sed quia de ratione culpae non est plus, nisi quod sit
            privatio alicujus quod debitum est haberi, in potestate ejus qui privatur, existens;
            ideo etiam ipsam ignorantiam secundum se possumus culpam dicere; si tamen ignorantia
            privative et non negative accipiatur: et dico ignorantiam privative acceptam quae est
            ejus quidem quod quis natus est addiscere, quidquid sit illud: non enim idem est quod
            omnes scire tenentur, cum ad plura scienda quidam magis aliis teneantur; unde aliqua
            ignorantia est peccatum uni quae non est peccatum alteri: unicuique enim peccatum est
            ignorantia eorum quae ad bonos mores et fidei veritatem pertinent; sed alicui in officio
            constituto est etiam peccatum ignorantia eorum quae ad suum officium pertinent. Nec est
            mirum, si hoc ipsum quod est scientia carere, peccatum est ei qui potest et tenetur
            habere; cum etiam carere aliquo corporali ad officium pertinente peccatum sit, ut
            tonsura, vel veste ad officium accommodata; et quod ista in se peccata sint, poena
            ostendit quae pro eis juste infligitur.</p>
          <p xml:id="ta-l2d22q2-d1e140">Ad primum ergo dicendum, quod esse in voluntate contingit dupliciter: vel sicut in
            subjecto; et hoc modo non omne peccatum in voluntate est; aliquod enim est in
            concupiscibili vel irascibili, et sic de aliis viribus; vel sicut in causa, ut scilicet
            ipsa voluntas sit domina ejus quod in ea esse dicitur, quasi in ejus potestate existens;
            et hoc modo omne peccatum in voluntate est, etiam ignorantia: ipsa enim voluntas imperat
            aliis viribus et intellectui; unde actus aliarum virium sunt in potestate voluntatis, et
            defectus earum, scilicet solum illi qui rationi obediunt.</p>
          <p xml:id="ta-l2d22q2-d1e144">Ad secundum dicendum, quod ignorantia non est originale peccatum (non enim ignorantia
            imputatur puero in peccatum, antequam ad tempus deputatum venerit), sed est peccatum
            actuale eo modo quo omissio peccatum actuale dicitur; et eodem modo convenit peccati
            actualis descriptio ignorantiae sicut omissioni; quod qualiter sit, infra dicetur.</p>
          <p xml:id="ta-l2d22q2-d1e147">Ad tertium dicendum, quod quamvis scientia, cui opponitur ignorantia, non sit actus qui
            est operatio, sed habitus; tamen per operationem aliquam quae est in potestate
            voluntatis acquiritur; et ideo hoc ipsum quod est scientiam habere, voluntati subjectum
            est; et per consequens hoc quod est scientia carere; et inde est quod culpae rationem
            habet.</p>
          <p xml:id="ta-l2d22q2-d1e150">Ad quartum dicendum, quod peccatum omissionis non habet rationem culpae nisi ex hoc
            quod opponitur praecepto affirmativo legis naturalis vel scriptae. Praeceptum autem
            affirmativum obligat semper, sed non ad semper; et ideo omnis omissio pro illo tempore
            est peccatum in actu in quo quis per praeceptum obligatur; et quoties illud tempus
            revertitur, toties peccatum multiplicatur.</p>
          <p xml:id="ta-l2d22q2-d1e153">Ad quintum dicendum, quod quamvis omnis homo naturaliter scientiam desideret et
            scientiam velit, non tamen omnes volunt id per quod ad scientiam pervenitur; et sic
            quodammodo ignorantia voluntarium efficitur, non per se, sed per accidens, sicut et
            quodlibet malum.</p>
        </div>
        <div xml:id="ta-l2d22q2-Dd1e157" type="articulus">
          <head xml:id="ta-l2d22q2-Hd1e159">Articulus 2</head>

          <head xml:id="ta-l2d22q2-Hd1e162" type="questionTitle">Utrum ignorantia excuset peccatum</head>

          <p xml:id="ta-l2d22q2-d1e165">Ad secundum sic proceditur. Videtur quod ignorantia peccatum non excuset. Primo per hoc
            quod dicit Glossa Ambrosii Rom. 2: <quote xml:id="ta-l2d22q2-Qd1e167">gravissime peccat, si ignorat</quote>. Sed
            quod aggravat peccatum, non excusat. Ergo ignorantia non excusat peccatum.</p>
          <p xml:id="ta-l2d22q2-d1e171">Praeterea, qui per ebrietatem hominem occidit, constat quod per ignorantiam peccat. Sed
            secundum philosophum in 3 Ethic., talis meretur duplices mulctationes. Ergo ignorantia
            non excusat, sed aggravat.</p>
          <p xml:id="ta-l2d22q2-d1e174">Praeterea, peccatum additum peccato non excusat, sed aggravat. Sed ignorantia peccatum
            est, ut dictum est supra. Peccatum ergo non excusat.</p>
          <p xml:id="ta-l2d22q2-d1e178">Praeterea, illud quod consequitur omne peccatum, non potest excusare vel alleviare
            peccatum; quia sic de quolibet excusaret. Sed ignorantia sequitur omne peccatum; quia
            omnis malus est ignorans, secundum philosophum in 3 Ethic., ut supra. Ergo idem quod
            prius.</p>
          <p xml:id="ta-l2d22q2-d1e181">Praeterea, ut Beda dicit, quatuor sunt poenalitates quae nos ex peccato primi hominis
            consequuntur, scilicet ignorantia, infirmitas, concupiscentia, et malitia. Sed malitia
            non excusat, sed aggravat peccatum, nec etiam concupiscentia. Ergo videtur quod nec
            ignorantia nec infirmitas.</p>
          <p xml:id="ta-l2d22q2-d1e184">Sed contra est quod apostolus dicit, 1 Timoth. 1, 13: <quote xml:id="ta-l2d22q2-Qd1e186">misericordiam consecutus
              sum, quia ignorans feci</quote>. Sed nihil provocat ad misericordiam nisi peccatum
            excuset vel alleviet. Ergo ignorantia excusat vel alleviat peccatum.</p>
          <p xml:id="ta-l2d22q2-d1e190">Praeterea, omne peccatum est voluntarium, secundum Augustinum. Ergo quod tollit vel
            diminuit rationem voluntarii, excusat vel alleviat peccatum. Sed ignorantia est
            hujusmodi, quia involuntarium per ignorantiam causatur, ut philosophus in 3 Ethic.,
            dicit. Ergo ignorantia vel excusat vel alleviat peccatum.</p>
          <p xml:id="ta-l2d22q2-d1e193">Respondeo dicendum, quod ignorantia quaedam ex toto excusat peccatum; quaedam vero
            alleviat in parte; quaedam vero nec in toto excusat, nec in parte alleviat. Et ad
            hujusmodi evidentiam sciendum est, quod ignorantiae divisio tripliciter potest sumi.
            Primo ex parte ipsius scientis; quia quaedam est in potestate scientis, et haec dicitur
            ignorantia vincibilis, vel affectata; quaedam autem non est in potestate ejus, et haec
            dicitur invincibilis. Sed hoc quod ignorantia sit in potestate ejus qui ignorat,
            contingit dupliciter: quia vel est in potestate ejus secundum se, sicut qui ignorat
            aliquod praeceptum quod statim scire posset; vel est in potestate ejus quantum ad suam
            causam, licet non in se; ut patet in ignorantia ebrii; quia ebrietas quae est causa
            ignorantiae, in potestate ejus fuit; non autem ignorantia consequens, cum usus rationis
            impediatur. Secundo sumitur divisio ignorantiae ex parte scibilis. Est enim quaedam
            ignorantia ejus quod quis scire tenetur, et haec dicitur secundum philosophum ignorantia
            universalis, et secundum jurisperitos ignorantia juris; et haec variatur in diversis, ut
            supra dictum est: quia quaedam tenetur scire unus quae non tenetur scire alius. Quaedam
            vero ignorantia est ejus quod quis scire non tenetur, et haec est scientia particularium
            circumstantiarum in actu, quam philosophus vocat ignorantiam particularis, juristae vero
            ignorantiam facti. Tertia divisio sumitur ex ordine ad actum. Quaedam enim ignorantia
            est quae est causa actus, quia si non ignoraret, non faceret; et tunc dicitur per
            ignorantiam peccare; et hujus signum est poenitentia de actu. Quaedam vero est
            ignorantia quae non est causa actus, sed per accidens se habet ad actum; et secundum
            hanc, ut philosophus in 3 Ethic. dicit, non dicitur aliquis per ignorantiam facere, sed
            ignorans; unde in actu talis non poenitet: ut si aliquis credens accedere ad unam
            mulierem, accedat ad aliam, ad quam tamen accederet, si eam non ignorasset. Quaedam vero
            ignorantia est quae quodammodo affectum peccati consequitur, ut quando ex concupiscentia
            peccati, quam voluntas non reprimit, absorbetur judicium rationis de particulari
            operabili, secundum quod dicitur in 6 Ethic., quod delectatio corrumpit existimationem
            prudentiae: et haec est ignorantia electionis, secundum quam omnis malus dicitur
            ignorans. His ergo visis, sciendum est, quod ignorantia non excusat nec minuit peccatum
            nisi secundum quod causat involuntarium: non enim potest esse voluntarium quod est
            ignoratum. Ignorantia autem quae non est causa actus, non causat involuntarium, ut
            philosophus dicit in 3 Ethic.; unde illa nullo modo excusat nec diminuit peccatum; sed
            solum illa quae est causa actus. Haec autem potest excusare peccatum vel in toto vel in
            parte. Si enim sit talis ignorantia cui nullo modo admisceatur ratio culpae, ex eo quod
            ignorantia est, sic excusat in toto, sicut ignorantia invincibilis et ignorantia
            particularis, adhibita tamen debita diligentia. Ignorantia vero quae rationem culpae
            habet, excusat quidem quantum ad aliquid, scilicet inquantum ignorantia est; quia sic
            habet quod involuntarium causet; non autem excusat inquantum culpa est, quia sic
            rationem voluntarii retinet: et ideo ignorantia universalis excusat peccatum sequens non
            ex toto, sed a tanto. Similiter etiam ignorantia vincibilis, sit sive secundum se
            vincibilis, sive secundum causam suam, dum tamen rei illicitae operam non dederit quando
            ignorantiam incurrit: si enim operam rei licitae dedisset moderate, ignorantia sequens
            culpam non haberet: et ita potest sequens peccatum ex toto excusare, ut patet in his qui
            exercitio spiritualium operationum in amentiam vertuntur.</p>
          <p xml:id="ta-l2d22q2-d1e196">Ad primum ergo dicendum, quod ignorans dicitur gravissime peccare, non propter
            quantitatem peccati, sed propter periculum: quia dum morbum non cognoscit, medicinam non
            quaerit. Vel dicendum, quod Ambrosius loquitur de gravitate peccati quod est ignorantia
            ipsa beneficiorum Dei, quod est gravissimum inter species ingratitudinis, cum scilicet
            homo beneficium non recognoscit.</p>
          <p xml:id="ta-l2d22q2-d1e200">Ad secundum dicendum, quod ebrius homicida duobus peccatis peccat, scilicet ebrietate,
            et homicidio: propter quod dicitur, duplices mulctationes mereri. Nihil tamen prohibet
            quin quantitas sequentis peccati per ignorantiam ex praecedenti consequentem minuatur.
            Unde in processu argumenti est figura dictionis, quia mutatur discretum in
            continuum.</p>
          <p xml:id="ta-l2d22q2-d1e203">Ad tertium dicendum, quod ignorantia omnis quae est peccatum, est in intellectu sicut
            in subjecto, et in voluntate sicut in causa, ut supra dictum est; unde secundum hoc quod
            est in intellectu, prout scilicet privat directam scientiam in actu, minuit quantitatem
            sequentis peccati, nec ex eo habet quod peccatum sit; sed prout est in voluntate, sicut
            in causa, habet quod peccatum sit: et sic non habet quod excuset, sed quod ad peccatum
            addat: et potest esse quandoque quod plus ponderat ipsum peccatum ignorantiae quam illud
            quod per ignorantiam de sequenti peccato minuitur.</p>
          <p xml:id="ta-l2d22q2-d1e206">Ad quartum dicendum, quod ignorantia quae consequitur omne peccatum, non est causa
            peccati, ut dictum est, et ideo non excusat nec diminuit peccatum.</p>
          <p xml:id="ta-l2d22q2-d1e209">Ad quintum dicendum, quod ignorantia et infirmitas habent quod excusent peccatum vel in
            toto vel in parte, ex hoc quod causant involuntarium; malitia vero et concupiscentia
            magis voluntarium augent, et ideo non excusant, sed aggravant peccatum; et hoc dico si
            concupiscentia sumatur pro actu voluntatis: si vero sumatur pro passione concupiscibilis
            trahente voluntatem quodammodo renitentem, sic concupiscentia excusat: quia quanto
            aliquis majori tentationi succumbit, minus peccat; sed hoc ad infirmitatem
            reducitur.</p>
        </div>
        <div xml:id="ta-l2d22q2-Dd1e213">
          <head xml:id="ta-l2d22q2-Hd1e215">Expositio textus</head>
          <p xml:id="ta-l2d22q2-d1e218"><quote xml:id="ta-l2d22q2-Qd1e219">Quae per tentationem fuerat convincenda vel perimenda</quote>, scilicet
            spirituali morte vel etiam corporali, vel a se, vel a viro, vel a Deo, si de muliere
            intelligatur, ut Magister exponit. <quote xml:id="ta-l2d22q2-Qd1e222">In eo tamen fuisse seductum credi potest, quod
              commissum veniale crederet</quote>. Hoc intelligitur, ut supra dictum est, de veniali
            ex causa et non ex genere. Putavit enim quod quia fecit ut uxori morem gereret, quod
            peccatum suum excusationis causam haberet et veniam de facili acciperet, et hujusmodi
            seductionis causa videtur fuisse elatio mentis, quae ad suggestionem mulieris surrepsit,
            ex qua voluit lignum vetitum experiri. Cum enim experimentum non sit nisi de dubiis,
            patet quod ex elatione in quamdam dubitationem adductus est ejus rei, puta experimenti
            ligni vetiti, in quo etiam mulier seducta fuit. <quote xml:id="ta-l2d22q2-Qd1e225">Tribus modis, ut ait Isidorus,
              peccatum geritur</quote>. Videtur quod insufficienter enumeret: quia quoddam peccatum
            est etiam ex concupiscentia, de qua mentionem non facit. Et dicendum, quod peccatum ex
            concupiscentia proveniens ad peccatum ex infirmitate reducitur: non enim tunc solum est
            ex infirmitate peccatum quando aliquis aliquo exteriori impulsu peccat, sed etiam quando
            per tentationem carnis in peccatum labitur. <quote xml:id="ta-l2d22q2-Qd1e228">Quae etiam ipsa peccatum est</quote>.
            Hoc verum est si sit eorum quae quis scire tenetur: alias non: quia etiam habere
            voluntatem non sciendi geometriam, peccatum non est ei qui illam non profitetur per
            officium magisterii.</p>
        </div>
      </div>
    </body>
  </text>
</TEI>