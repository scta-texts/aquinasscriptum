<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber II, Distinctio 39, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Liber II, Distinctio 39, Quaestio 1</title>
          <date when="2016-03-18">March 18, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-18">March 18, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l2d39q1">
        <head xml:id="ta-l2d39q1-Hd1e89">Quaestio 1</head>

        <div xml:id="ta-l2d39q1-Dd1e92">
          <head xml:id="ta-l2d39q1-Hd1e94">Prooemium</head>
          <p xml:id="ta-l2d39q1-d1e97">Ostenso quod rectitudo voluntatis et perversitas est ex fine; hic inquirit, utrum in
            voluntate possit esse perversitas et peccatum; et dividitur in partes duas: in prima
            ostendit quomodo in voluntate peccatum esse potest; et quia peccatum non est nisi
            secundum deviationem ab eo ad quod aliquid naturaliter ordinatur; in secunda parte
            inquirit, quomodo voluntas naturaliter in bonum tendat, ibi: <quote xml:id="ta-l2d39q1-Qd1e99">praeterea quaeri
              solet, quo modo intelligendum sit quod ait Ambrosius</quote>. Prima dividitur in duas:
            in prima movet quaestionem; in secunda ponit responsionem, ibi: <quote xml:id="ta-l2d39q1-Qd1e102">ad hoc autem
              facile respondent qui dicunt, omnia quae sunt, inquantum sunt, bona esse</quote>; et
            dividitur in duas: in prima ponit responsionem secundum primam opinionem supra
            memoratam, quae ponit omnia, inquantum sunt bona, esse a Deo; in secunda respondet
            secundum aliam opinionem, quae ponit actus peccatorum nullo modo bonos esse, nec a Deo,
            ibi: <quote xml:id="ta-l2d39q1-Qd1e105">qui vero dicunt voluntates malas peccata esse, et nullo modo bona, brevius
              respondent</quote>. Circa primum facit tria: primo respondet ad quaestionem; secundo
            objicit contra responsionem, et solvit, ibi: <quote xml:id="ta-l2d39q1-Qd1e108">ubi potest ab eis rationabiliter
              quaeri</quote>; tertio iterum contra objectionem solutionis, objectionem movet, et
            solvit, ibi: <quote xml:id="ta-l2d39q1-Qd1e111">sed adhuc quaeritur, quare hujus naturalis potentiae actus peccatum
              sit</quote>. Hic est triplex quaestio. Prima quaestio, utrum peccatum sit in
            voluntate. Secunda, quomodo homo naturaliter bonum velit. Tertia de hoc quod dicit, quod
            superior scintilla rationis extingui non potest. Circa primum quaeruntur duo: 1 utrum in
            voluntate possit esse perversitas peccati; 2 utrum in actibus aliarum potentiarum possit
            esse peccatum.</p>
        </div>
        <div xml:id="ta-l2d39q1-Dd1e116" type="articulus">
          <head xml:id="ta-l2d39q1-Hd1e118">Articulus 1</head>

          <head xml:id="ta-l2d39q1-Hd1e121" type="question-title">Utrum voluntas possit perverti per peccatum</head>

          <p xml:id="ta-l2d39q1-d1e124">Circa primum sic proceditur. Videtur quod voluntas per peccatum perverti non possit.
            Voluntas enim ad imaginem pertinet; nec tantum secundum quod est potentia, sed etiam, ut
            videtur, ratione actus; quia respectu quorumdam objectorum salvatur ratio perfecta
            imaginis in tribus potentiis, ut in 1 Lib., 3 dist., quaest. 4, art. 2, dictum est.
            Potentia autem non habet comparationem ad objectum nisi mediante actu. Cum igitur
            imaginis bonitas per peccatum tollatur, quia <quote xml:id="ta-l2d39q1-Qd1e126">in imagine pertransit homo</quote>,
            ut in Psal. 38, 7, dicitur, videtur quod in voluntate non possit esse peccatum.</p>
          <p xml:id="ta-l2d39q1-d1e130">Praeterea, illud quod immediate recipit influentiam a primo fonte, immutabiliter tenet
            hoc quod influxum est in ipsum; sicut substantiae spirituales, quae immediate esse a Deo
            recipiunt, esse incorruptibile habent; reliqua vero propter longe distare a primo, non
            possunt semper in esse conservari, ut in 2 de Gener. dicitur. Sed fons bonitatis finis
            est, a quo ratio boni sumitur. Cum igitur voluntas immediate feratur in finem sicut in
            objectum, sive etiam in finem ultimum; videtur quod bonitatem inamissibilem habeat; et
            ita per peccatum vitiari non possit.</p>
          <p xml:id="ta-l2d39q1-d1e133">Praeterea, Joan. 8, 34, dicitur: <quote xml:id="ta-l2d39q1-Qd1e135">qui facit peccatum, servus est peccati</quote>.
            Sed servitus voluntati non competit, quae liberrima est, et libertatis fons, ut supra,
            dist. 24, dictum est. Ergo in ea peccatum esse non potest.</p>
          <p xml:id="ta-l2d39q1-d1e140">Praeterea, defectus peccati non debet illi imputari in quo non potest esse defectus,
            nisi defectu prius in alio existente. Sed in voluntate non potest esse defectus, nisi
            prius existat defectus in ratione. Ergo peccatum non debet voluntati imputari. Probatio
            mediae. Voluntas non est nisi boni, vel apparentis boni. Sed voluntas non habet
            defectum, secundum quod in bonum verum tendit. Ergo non deficit, nisi secundum quod
            tendit in bonum apparens et non existens. Sed hoc fit secundum quod judicium rationis
            fallitur. Ergo non est defectus in voluntate, nisi prius sit in ratione.</p>
          <p xml:id="ta-l2d39q1-d1e143">Praeterea, sicut se habet error ad cognitivam, ita se habet culpa et peccatum ad
            appetitivam. Sed, ut in 4 Metaph. dicitur, falsitas est propria phantasiae, quae est
            cognitio sensitiva. Ergo et peccatum est proprium appetitui sensitivo, et non
            intellectivo, quod est voluntas.</p>
          <p xml:id="ta-l2d39q1-d1e146">Sed contra, Augustinus dicit, quod voluntas est qua peccatur et recte vivitur. Sed
            quocumque peccatur, in eo est deformitas peccati. Ergo in voluntate peccati deformitas
            potest esse.</p>
          <p xml:id="ta-l2d39q1-d1e149">Praeterea, omne quod est ex nihilo, ut Damascenus dicit, vertibile est in nihil, vel
            quantum ad esse, vel quantum ad electionem. Sed voluntas creata est ex nihilo. Ergo cum
            non sit vertibilis in nihil quantum ad esse, quia est pars imaginis, oportet quod sit
            vertibilis in nihil quantum ad electionem, et hoc non fit nisi per peccatum; ergo
            peccatum in voluntate esse potest.</p>
          <p xml:id="ta-l2d39q1-d1e152">Respondeo dicendum, quod nihil imputatur alicui in peccatum et culpam nisi illud cujus
            causa ipse est; quia non laudamur neque vituperamur nisi ex actibus nostris. Ea vero
            quorum causa non sumus, per actum nostrum non sunt. Unde cum voluntas dupliciter
            dicatur, scilicet voluntas potentiae, et voluntas actus; voluntas potentiae, cum a nobis
            non sit, sed a Deo, in nobis non potest esse peccatum, sed actus ejus, qui a nobis est.
            Sed sciendum, quod aliquis actus est ab aliquo dupliciter. Uno modo tam secundum
            substantiam actus quam secundum determinationem agentis ad actum; et hoc proprie in
            potestate agentis esse dicitur, ut est in voluntate; ipsa enim potentia voluntatis,
            quantum in se est, indifferens est ad plura; sed quod determinate exeat in hunc actum
            vel in illum, non est ab alio determinante, sed ab ipsa voluntate. Sed in naturalibus
            actus progreditur ab agente, sed tamen determinatio ad hunc actum non est ab agente, sed
            ab eo qui agenti talem naturam dedit, per quam ad hunc actum determinatum est. Et ideo
            propriissime actus voluntatis a voluntate esse dicitur; unde si aliquis defectus sit in
            actu ejus, ipsi voluntati in culpam et peccatum imputatur. Omnem autem voluntatem
            creatam possibilem est in suo actu deficere, quantum ex natura sua est, eo quod ex
            nihilo est, et in defectum pervertibilis: et ita relinquitur quod in voluntate potest
            esse peccatum, quantum ad actum ejus.</p>
          <p xml:id="ta-l2d39q1-d1e155">Ad primum ergo dicendum, quod voluntatis actus non est pars imaginis, quae est imago
            similitudinis, in distinctione potentiarum considerata: quia nullius voluntatis actus
            semper manet, cum tamen imago semper permaneat. Sed quod imago in potentiis secundum
            quaedam objecta praecipue assignatur, non est ex eo quod actu in illa feratur, nisi
            forte sub quadam confusione, ut in 1 Lib., dist. 3, quaest. 1, dictum est, quod anima
            semper intelligit se, non discernendo vel cogitando aliquid de se, sed inquantum
            praesens est sibi; sed ex eo quod in illa objecta ferri potest. Sed verum est quod imago
            recreationis, quae non semper manet, potest quantum ad actus et habitus considerari.</p>
          <p xml:id="ta-l2d39q1-d1e159">Ad secundum dicendum, quod influentia primi principii ad substantias, quibus immediate
            influit, est per operationem ipsius principii primi: et quia illa operatio defectum
            habere non potest, indeficienter esse ab eo recipiunt. Sed ordo voluntatis ad finem
            ultimum, non est per operationem finis ultimi in voluntate, sed per operationem
            voluntatis in finem tendentis: et quia voluntas defectibilis est, ideo ab isto ordine
            deficere potest per defectum suae operationis, et non per defectum finis.</p>
          <p xml:id="ta-l2d39q1-d1e162">Ad tertium dicendum, quod quia voluntas liberrima est, ideo hoc consequitur eam ut in
            servitutem cogi non possit; non tamen ab ea excluditur quin seipsam servituti subjicere
            possit: quod fit quando voluntas in actum peccati libere consentit.</p>
          <p xml:id="ta-l2d39q1-d1e165">Ad quartum dicendum, quod ille error qui est in ratione, secundum quod aestimat bonum
            quod non est bonum, est secundum ignorantiam electionis, ut in 3 Ethic. dicitur; et haec
            ignorantia non causat involuntarium, quia voluntas hujusmodi ignorantiae quodammodo
            causa est, dum passiones non cohibet, quae rationem in aestimando absorbent, quarum
            cohibitio in potestate voluntatis est: et ideo peccatum recte voluntati imputatur.</p>
          <p xml:id="ta-l2d39q1-d1e168">Ad quintum dicendum, quod error vel falsitas dicitur propria phantasiae, non quia in
            intellectu esse non possit, sed quia ex errore phantasiae et imaginationis interdum
            causatur: similiter etiam inordinatio appetitus sensibilis, peccati, quod est in
            voluntate, quodammodo causa est, non quidem cogens, sed inducens; unde philosophi partem
            inferiorem, in qua sunt animae passiones, partem vitiosam nominaverunt, ut dicit
            Augustinus in Lib. de Civ. Dei.</p>
        </div>
        <div xml:id="ta-l2d39q1-Dd1e172" type="articulus">
          <head xml:id="ta-l2d39q1-Hd1e174">Articulus 2</head>

          <head xml:id="ta-l2d39q1-Hd1e177" type="question-title">Utrum in actu intellectus et aliarum potentiarum a voluntate,
            possit esse peccatum</head>

          <p xml:id="ta-l2d39q1-d1e180">Ad secundum sic proceditur. Videtur quod in actibus aliarum potentiarum possit esse
            peccatum, et praecipue in actu intellectus. Cogitatio enim, actus intellectus est. Sed
            contingit cogitando peccare. Ergo in actu intellectus peccatum contingit esse.</p>
          <p xml:id="ta-l2d39q1-d1e183">Praeterea, peccatum est operatio quaedam, contraria operationi illi quae homini,
            secundum quod homo est, debetur: quia talis operatio est recta operatio, cui peccatum
            contrariatur. Sed operatio intellectus est hominis secundum quod est homo: ex hoc enim
            homo dicitur homo, quod est intellectum habens et rationem. Ergo in operatione
            intellectus contingit esse peccatum.</p>
          <p xml:id="ta-l2d39q1-d1e186">Praeterea, contraria nata sunt fieri circa idem. Sed peccatum virtuti opponitur. Cum
            ergo quaedam virtus sit in intellectu, scilicet intellectualis, ut patet ex 6 Ethic.,
            videtur quod peccatum in intellectu esse possit.</p>
          <p xml:id="ta-l2d39q1-d1e190">Praeterea, infidelitas peccatum quoddam est. Sed infidelitas est in intellectu,
            secundum quod doctrinae fidei dissentit. Ergo in intellectu potest esse peccatum.</p>
          <p xml:id="ta-l2d39q1-d1e193">Praeterea, nihil prohibetur nisi peccatum. Sed quaedam scientiae sunt prohibitae, ut
            necromantia, et hujusmodi. Cum igitur scientia sit in intellectu, videtur quod in
            intellectu possit esse peccatum.</p>
          <p xml:id="ta-l2d39q1-d1e196">Sed contra, illud quod excusat peccatum, non est peccatum. Sed defectus qui est in
            intellectu, ut ignorantia, peccatum excusat. Ergo in intellectu non contingit esse
            peccatum.</p>
          <p xml:id="ta-l2d39q1-d1e199">Praeterea, illud quod non est in potestate nostra, non est peccatum. Sed intelligere
            quodlibet, non est in potestate nostra. Ergo si intelligendo deficimus, non
            peccamus.</p>
          <p xml:id="ta-l2d39q1-d1e202">Respondeo dicendum, quod cum in peccato sit ratio mali, et praeter hoc ratio culpae;
            utrumque diversimode invenitur in actu intellectus et in actu voluntatis; quia in actu
            voluntatis est malum ex objecto, non autem in actu intellectus: velle enim mala, malum
            est; sed intelligere mala, non est malum: cujus ratio sumi potest ex objecto utriusque.
            Objectum enim voluntatis est bonum; sed objectum intellectus est verum: bonum autem et
            malum, ut in 6 Metaph. dicitur, sunt in rebus; sed verum et falsum sunt in anima: et
            ideo voluntas per actum suum tendit in objectum suum secundum quod se habet in re, et
            ideo ex bonitate et malitia rei volitae actus voluntatis est bonus et malus: sed
            intellectus per actum suum tendit in rem secundum quod est in anima; ratio autem et
            malorum et bonorum in anima bonum est; et ideo cognoscere malum et bonum, in se bonum
            est; unde Boetius dicit, quod notitia mali bono deesse non potest. Sed malum accidit in
            actu intellectus ex indebita proportione intellectus ad rem, ex eo scilicet quod
            apprehendit rem aliter esse quam sit. Intelligere enim rem falso, est malum in actu
            intellectus, sicut verum est bonum ejus, ut dicitur in 6 Ethic. Actus igitur intellectus
            sic malus non habet etiam eodem modo rationem culpae sicut actus voluntatis, qui
            invenitur suo modo malus: quia ratio culpae primo in actu voluntatis invenitur; in
            actibus autem intellectus et aliarum potentiarum non nisi secundum quod sunt imperati a
            voluntate. Ratio enim culpae in actu deformi est ex hoc quod procedit ab eo qui habet
            dominium sui actus. Hoc autem est in homine secundum illam potentiam quae ad plura se
            habet, nec ad aliquod eorum determinatur nisi ex seipsa; quod tantum voluntati convenit:
            potentiae enim organis affixae coguntur ad aliquem actum per immutationem organorum,
            sine quibus in actum exire non possunt; intellectus autem quamvis sit potentia non
            affixa organo, tamen cogitur ad aliquid ex ratione vel argumento, sive deficit ab aliquo
            in quod non potest ex defectu demonstrationis et intellectualis luminis; voluntas autem
            potest de se in quodlibet quod apprehensum fuerit, nec ab eo per aliquam rationem
            violenter prohiberi potest. Quia cum intellectus feratur in rem secundum quod res est in
            anima, prout habet rationem veri, indiget intellectus ad intelligendum rem aliquo medio
            lumine, vel demonstratione, per quod rem deducat in hoc quod ad intelligendum sibi sit
            proportionata; unde etiam per rationem potest necessario avelli, ne alicui rei
            consentiat: sed voluntas, ut dictum est, fertur in suum objectum, secundum quod est in
            re: et ideo non oportet ut aliquam operationem habeat in rem ad hoc quod fiat sibi
            proportionata, vel expoliando eam a materia, vel aliquid hujusmodi, sicut intellectus
            facit; sed directe in rem apprehensam, secundum quod est, fertur; et ideo non potest
            deficere quin feratur in quodcumque voluerit, neque aliquo prohibente, neque per aliquem
            ejus defectum.</p>
          <p xml:id="ta-l2d39q1-d1e205">Ad primum ergo dicendum, quod peccatum in cogitationibus potest esse dupliciter: vel
            inquantum cogitationes sunt; et sic non est in eis nisi peccatum vanitatis, secundum
            quod intellectus deberet occupari utilioribus cogitationibus, et occupatur inutilibus;
            nec hoc in culpam imputatur, nisi secundum quod actus intellectus natus est a voluntate
            imperari: vel inquantum cogitationes propter delectationem rei cogitatae quaeruntur; et
            sic potius est peccatum in delectatione rei cogitatae secundum memoriam et speciem, quam
            in ipsa cogitatione. Illa autem delectatio non est in intellectu, sed in concupiscibili
            et irascibili, cujus est actus cogitatus; unde tale peccatum reducitur ad idem genus (ut
            fornicationis et homicidii) in quo est ipse actus peccati exterius perpetratus.</p>
          <p xml:id="ta-l2d39q1-d1e209">Ad secundum dicendum, quod illa perfecta operatio intellectus quae est hominis secundum
            quod est homo, non habet rationem meriti nisi secundum quod est a voluntate imperata;
            sicut cum quis in contemplatione divinorum meretur: et similiter e contrario non est
            culpa in actu intellectus errantis et varia cogitantis, nisi secundum quod actus ejus
            est a voluntate imperatus.</p>
          <p xml:id="ta-l2d39q1-d1e212">Ad tertium dicendum, quod peccatum de quo nunc loquimur, quod rationem demeriti habet,
            non opponitur virtuti quolibet modo acceptae, sed virtuti secundum quod est principium
            actus meritorii et remunerabilis. Quamvis autem perfectio intellectus, ut scientia et
            sapientia, possit habere rationem virtutis ex hoc solo quod perfectio intellectus est
            opus ejus bonum reddens, secundum quod facit recte intelligere; non tamen habet quod
            actus ejus sit remunerabilis et meritorius, nisi secundum quod est imperatus a
            voluntate.</p>
          <p xml:id="ta-l2d39q1-d1e215">Ad quartum dicendum, quod infidelitas non est peccatum in intellectu existens, nisi
            secundum quod actus intellectus est imperatus a voluntate: sic enim et fides in eo est;
            quia, secundum Augustinum, credere non potest homo nisi volens. Similiter etiam nisi
            homo voluntarie omittat quod facere deberet, in infidelitatem non incideret: quia si
            quod in se est faceret, Deus revelaret sibi quod credere deberet.</p>
          <p xml:id="ta-l2d39q1-d1e218">Ad quintum dicendum, quod artes illae non sunt prohibitae secundum quod tantum in
            cogitatione stant, sed per accidens, inquantum sunt occasio peccandi, secundum quod
            notitia artis disponit et inclinat ad usum artis, qui sine peccato esse non potest; et
            si etiam ipsa speculatio artis peccatum dicatur, hoc non erit nisi ex parte speculantis,
            qui aliis intendere tenetur, si tamen per hujusmodi considerationem ab illis
            retrahatur.</p>
        </div>
      </div>
    </body>
  </text>
</TEI>