<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum I, Distinctio 21, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Librum I, Distinctio 21, Quaestio 1</title>
          <date when="2016-03-14">March 14, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-14">March 14, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l1d21q1">
        <head xml:id="ta-l1d21q1-Hd1e89">Librum I, Distinctio 21, Quaestio 1</head>

        <div xml:id="ta-l1d21q1-Dd1e92">
          <head xml:id="ta-l1d21q1-Hd1e94">Prooemium</head>
          <p xml:id="ta-l1d21q1-d1e97">Ostensa aequalitate personarum, quia usus fuit Magister quibusdam locutionibus in sua
            propositione, in quibus dictiones exclusivae terminis personalibus addebantur, ut cum
            dicitur: <quote xml:id="ta-l1d21q1-Qd1e99">solus pater tantum habet de potentia, quantum omnes tres simul</quote>;
            et similia: ideo in parte ista inquirit de veritate omnium locutionum, qualiter
            hujusmodi dictiones exclusivae nominibus divinis adjungi possint. Dividitur ergo in
            partes duas: in prima inquirit, utrum dictio exclusiva possit adjungi nomini personali
            in subjecto posito cum praedicato personali; in secunda inquirit, utrum possit adjungi
            nomini personali quando praedicatur de ipso essentiale, verbi gratia: <quote xml:id="ta-l1d21q1-Qd1e102">solus pater
              est Deus</quote>, ibi: <quote xml:id="ta-l1d21q1-Qd1e105">post haec quaeritur, utrum, sicut dicitur, solus pater
              est pater, vel, solus filius est filius; ita possit dici, solus pater est Deus, vel,
              solus filius est Deus</quote>. Et haec in duas: in prima ostendit quod hujusmodi
            locutiones non sint concedendae simpliciter, ut cum dicitur: <quote xml:id="ta-l1d21q1-Qd1e108">solus pater est
              Deus</quote>; in secunda ostendit quod secundum aliquem intellectum concedi possunt;
            et si concedantur, non sequitur inconveniens, ibi: <quote xml:id="ta-l1d21q1-Qd1e111">verumtamen, ut ait Augustinus,
              etsi de solo patre praedicta dicerentur, non tamen excluderetur filius vel spiritus
              sanctus</quote>. Prima in duas: in prima ostendit quod dictio exclusiva non potest
            poni ex parte subjecti, quando nomen essentiale de persona praedicatur, ut cum dicitur:
              <quote xml:id="ta-l1d21q1-Qd1e115">solus pater est Deus</quote>; in secunda ostendit quod nec addi potest ex parte
            praedicati, ut dicatur: <quote xml:id="ta-l1d21q1-Qd1e118">pater est solus Deus</quote>; quamvis quidam contrarium
            dicant, quorum dicta auctoritatibus Augustini refellit, ibi: <quote xml:id="ta-l1d21q1-Qd1e121">atque solum hic in
              parte subjecti tantum accipere quidam volunt</quote>. Et haec in duas: in prima
            ostendit quod nomen essentiale adjunctum dictioni exclusivae, non potest praedicari de
            singulis personis, ut dicatur: <quote xml:id="ta-l1d21q1-Qd1e124">pater est solus Deus, et filius est solus
              Deus</quote>; sed de omnibus simul, ut dicatur: <quote xml:id="ta-l1d21q1-Qd1e127">Trinitas est solus
            Deus</quote>; in secunda inquirit, quomodo talis praedicatio de Trinitate verificari
            possit, ibi: <quote xml:id="ta-l1d21q1-Qd1e130">sed iterum quaeritur, quomodo ipsam Trinitatem dicimus solum
              Deum</quote>. Hic quaeruntur duo. Primo, utrum dictio exclusiva possit in divinis addi
            ex parte subjecti. Secundo, utrum ex parte praedicati. Circa primum quaeruntur duo: 1
            utrum possit addi ex parte subjecti termino essentiali cum praedicato essentiali vel
            personali; 2 utrum possit addi termino personali cum praedicato essentiali.</p>
        </div>
        <div xml:id="ta-l1d21q1-Dd1e135" type="articulus">
          <head xml:id="ta-l1d21q1-Hd1e137">Articulus 1</head>

          <head xml:id="ta-l1d21q1-Hd1e140" type="questionTitle">Utrum ista propositio, solus Deus est Deus, sit falsa</head>
          <div xml:id="ta-l1d21q1-Dd1e143">
            <head xml:id="ta-l1d21q1-Hd1e145">Quaestiuncula 1</head>
            <p xml:id="ta-l1d21q1-d1e148">Ad primum sic proceditur. Videtur quod haec sit falsa: solus Deus est Deus. Omne enim
              adjectivum ponit rem suam circa suum substantivum. Sed solus est quoddam adjectivum.
              Ergo cum dicitur: solus Deus, implicat solitudinem circa Deum. Sed sicut dicit
              Hilarius, et habitum est supra distinctione 2, <quote xml:id="ta-l1d21q1-Qd1e150">nobis neque solitarius est Deus,
                neque diversus confitendus</quote>. Ergo videtur quod haec sit falsa: solus Deus est
              Deus.</p>
            <p xml:id="ta-l1d21q1-d1e154">Praeterea, hoc nomen Deus intantum habet naturam termini communis, ut quod de Deo
              dicitur de omnibus personis dicatur, ut cum dicitur: Deus creat; vel saltem de aliqua,
              ut cum dicitur: Deus generat. Unde potest fieri descensus sub hoc nomine Deus, in
              subjecto posito pro aliqua personarum. Si igitur haec est vera: solus Deus est Deus,
              aliqua istarum erit vera: solus pater est Deus, vel solus filius est Deus, vel solus
              spiritus sanctus est Deus. Sed quaelibet harum falsa est. Ergo et prima.</p>
            <p xml:id="ta-l1d21q1-d1e157">Item, secundum philosophum, solum idem est quod non cum alio. Sed Deo, praecipue post
              rerum creationem, nunquam convenit cum alio non esse, quia in participationem sui esse
              res creando adduxit. Ergo non potest dici aliquo modo solus Deus.</p>
            <p xml:id="ta-l1d21q1-d1e160">Contra, proprium est quod convenit uni soli. Sed esse divinum vel omnipotentem est
              proprium Deo. Ergo solus Deus est Deus vel omnipotens.</p>
          </div>
          <div xml:id="ta-l1d21q1-Dd1e164">
            <head xml:id="ta-l1d21q1-Hd1e166">Quaestiuncula 2</head>
            <p xml:id="ta-l1d21q1-d1e169">Ulterius quaeritur de ista: solus Deus est pater; videtur enim esse falsa. Quia id
              quod in alio invenitur, non potest alicui soli inesse. Sed paternitas non tantum est
              in Deo, sed etiam in hominibus, et quodammodo in Angelis, ut dicit Dionysius. Ergo non
              potest dici, quod solus Deus est pater.</p>
            <p xml:id="ta-l1d21q1-d1e172">Contra, de quocumque praedicatur commune praecise, praedicatur cum praecisione et
              proprium, si de ipso praedicetur: si enim solum corpus est coloratum, sequitur solum
              corpus esse album, si supponatur album de corpore praedicari. Sed Deus est sicut
              commune respectu trium personarum, ut supra habitum est, distin. 19, quaest. 4, art.
              2, ex verbis Damasceni. Ergo sequitur, si solus Deus est Deus, cum Deus sit pater,
              quod solus Deus sit pater.</p>
          </div>
          <div xml:id="ta-l1d21q1-Dd1e176">
            <head xml:id="ta-l1d21q1-Hd1e178">Quaestiuncula 1</head>
            <p xml:id="ta-l1d21q1-d1e181">Respondeo dicendum, quod, secundum philosophum, solum idem est quod non cum alio, in
              quo consortium removetur. Potest igitur haec dictio solus removere consortium
              simpliciter, vel respectu alicujus. Et dicitur simpliciter removere consortium, quando
              tollitur associatio alterius quod sit ejusdem naturae et conditionis cum ipso; sicut
              dicimus aliquem hominem esse solum in domo, quamvis ibi sint multa alia animalia: et
              dicimus aliquem religiosum incedere solum, cum sine socio sui ordinis vadit, multis
              etiam ipsum comitantibus; et tunc solus idem est quod solitarius; et est etiam dictio
              categorematica implicans solitudinem circa subjectum, sicut et quodlibet aliud
              adjectivum; et ita nullo modo potest accipi in divinis: quia una persona semper habet
              consortium societatis alterius personae connaturalis et similis sibi. Si autem
              excludat consortium respectu alicujus determinati, tunc dictio est syncategorematica,
              importans aliquem ordinem vel habitudinem unius ad alterum, ratione negationis
              implicitae, magis quam implicans formam aliquam; et secundum hoc dico, quod haec est
              duplex: solus Deus creat; quia removet consortium alterius a forma subjecti
              subintellecta implicatione, quod est, vel qui est; et tunc est sensus: solus Deus,
              idest ille qui ita est Deus quod praeter ipsum nullus alius est Deus, creat, et sic
              vera est. Vel removet consortium in participatione praedicati, et in hoc etiam sensu
              vera est: est enim sensus, quod nullus alius praeter Deum creet. Et idem est judicium
              de hac: solus pater est pater; vel: solus pater generat. Omnes enim hujusmodi in primo
              sensu sunt falsae et in duobus aliis verae.</p>
            <p xml:id="ta-l1d21q1-d1e184">Ex quo patet responsio ad primum, quod procedit secundum primum sensum.</p>
            <p xml:id="ta-l1d21q1-d1e187">Ad secundum dicendum, quod sicut dicunt sophistae, dictio exclusiva immobilitat
              terminum cui adjungitur ratione negationis implicitae. Unde non sequitur: solus homo
              est rationalis; ergo solus Socrates. Non enim omne quod est aliud a Socrate, est aliud
              ab homine. Unde negatio implicita in dictione exclusiva ad plura se extendit quando
              adjungitur proprio quam quando adjungitur communi. Sed verum est quod ratione
              affirmationis posset fieri descensus. Unde cum ista: solus Deus est Deus, habeat duas
              expositivas, unam affirmativam: Deus est Deus, et alteram negativam, scilicet hanc:
              alius a Deo non est Deus, sub affirmativa potest fieri descensus, ut dicatur: pater
              est Deus, et non sub negativa: alius a patre non est Deus.</p>
            <p xml:id="ta-l1d21q1-d1e190">Ad tertium dicendum, quod, sicut dictum est, in corp. art., haec dictio solus privat
              consortium; et quamvis, creaturis existentibus, non possit ab eo removeri consortium
              respectu hujus quod est esse, tamen potest removeri consortium respectu propriae suae
              operationis, quae est creatio, et etiam respectu propriae suae naturae. Unde, secundum
              Hilarium, remota distinctione personarum, etiam creaturis existentibus, Deus dicitur
              solitarius. Quamvis enim haec non esset vera: solus Deus est, haec tamen vera esset:
              Deus est solus, idest solitarius.</p>
            <p xml:id="ta-l1d21q1-d1e194">Quartum concedimus, quod procedit secundum tertium sensum.</p>
          </div>
          <div xml:id="ta-l1d21q1-Dd1e199">
            <head xml:id="ta-l1d21q1-Hd1e201">Quaestiuncula 2</head>
            <p xml:id="ta-l1d21q1-d1e204">Ad id quod ulterius quaeritur, an haec sit vera: solus Deus est pater, dicendum; quod
              secundum tres sensus tripliciter potest judicari. Si enim haec dictio solus implicet
              solitudinem circa Deum, locutio falsa est. Si autem importat exclusionem a forma
              subjecti, vera est, et est sensus; Deus, praeter quem non est alius, est pater. Si
              autem removeat consortium a participatione praedicati, dico quod est duplex. Quia in
              nomine patris potest intelligi tantum proprietas paternitatis prout praedicatum
              formaliter tenetur, et sic falsa est, quia paternitas non tantum in Deo est sed etiam
              in hominibus. Vel ipsa persona subsistens distincta paternitate; et sic est vera, et
              hoc modo probatur et improbatur. Tamen sciendum, quod paternitas non est ejusdem
              rationis secundum univocationem in Deo et in creaturis, quamvis sit eadem ratio
              secundum analogiam, quae quidem aliquid habet de identitate rationis, et aliquid de
              diversitate. Unde etiam si praedicatum sumatur formaliter. Tamen potest aliquo modo
              vera esse: solus Deus est pater, et secundum eumdem modum loquendi quo dicitur Luc.
              18, 19: <quote xml:id="ta-l1d21q1-Qd1e206">nemo bonus nisi solus Deus</quote>.</p>
          </div>
        </div>
        <div xml:id="ta-l1d21q1-Dd1e212" type="articulus">
          <head xml:id="ta-l1d21q1-Hd1e214">Articulus 2</head>

          <head xml:id="ta-l1d21q1-Hd1e217" type="questionTitle">Utrum ista propositio, solus pater est Deus, sit vera</head>

          <p xml:id="ta-l1d21q1-d1e220">Ad secundum sic proceditur. Videtur quod haec sit vera: solus pater est Deus, vel,
            solus filius est Deus. Sicut enim esse Deum convenit tribus personis, ita et esse
            altissimum. Sed de filio legitur: <quote xml:id="ta-l1d21q1-Qd1e222">tu solus altissimus</quote>. Ergo potest dici:
            solus filius est Deus.</p>
          <p xml:id="ta-l1d21q1-d1e226">Praeterea, haec, solus pater est Deus, habet duas expositivas: unam indefinitam, vel
            singularem, quae convertitur sicut particularis affirmativa, scilicet haec: pater est
            Deus; aliam negativam universalem, scilicet: nullus alius a patre est Deus; et utraque
            harum convertitur simpliciter. Sed haec est vera in aliquo sensu: solus Deus est pater.
            Ergo a simplici conversa haec erit vera: solus pater est Deus.</p>
          <p xml:id="ta-l1d21q1-d1e229">Praeterea, si haec est falsa: solus pater est Deus, hoc non erit nisi quia per
            dictionem exclusivam excluduntur aliae personae divinae a participatione praedicati. Sed
            per dictionem exclusivam adjunctam patri non excluduntur filius et spiritus sanctus.
            Ergo haec est simpliciter vera: solus pater est Deus. Media probatur per auctoritatem
            Augustini in littera qui dicit: <quote xml:id="ta-l1d21q1-Qd1e231">si de solo patre praedicta dicerentur, non tamen
              excluderetur filius nec spiritus sanctus, quia hi unum sunt</quote>. Probatur etiam
            per rationem sic. Major est unio filii ad patrem, quam partis ad totum. Sed dictio
            exclusiva adjuncta toti, non excludit partem: non enim sequitur: solus Socrates est
            albus, ergo pes ejus non est albus. Ergo cum exclusio fiat ratione diversitatis, videtur
            quod non excludatur filius per dictionem exclusivam adjunctam patri.</p>
          <p xml:id="ta-l1d21q1-d1e236">Praeterea, dictio exclusiva non removet a consortio nisi hoc quod est separatum ab eo
            cui adjungitur. Sed filius est in patre, ut supra, distin. 9, quaest. 1, art. 1,
            probatum est. Ergo cum dicitur: solus pater, non excluditur filius.</p>
          <p xml:id="ta-l1d21q1-d1e239">Praeterea, dictio exclusiva adjuncta antecedenti, non excludit consequens; non enim
            sequitur: solus homo currit, ergo animal non currit, vel: solum animal non currit, ergo
            homo non currit. Sed filius sequitur ad patrem et e converso, ut habitum est ex
            Ambrosio, dist. 9. Ergo videtur quod cum dicitur: solus pater, non excludatur filius nec
            e converso; et ita haec erit vera: solus pater est Deus.</p>
          <p xml:id="ta-l1d21q1-d1e242">Contra est quod in littera dicitur.</p>
          <p xml:id="ta-l1d21q1-d1e245">Praeterea, hujus propositionis: solus pater est Deus, una expositiva est: nullus alius
            a patre est Deus. Sed haec est falsa, quia filius, qui est alius a patre, est Deus. Ergo
            haec est falsa: solus pater est Deus.</p>
          <p xml:id="ta-l1d21q1-d1e248">Respondeo dicendum, quod secundum quosdam dictio exclusiva adjuncta uni relativorum in
            creaturis non excludit alterum: non enim sequitur: tantum pater est, ergo filius non
            est; quia ad unum relativorum sequitur alterum. Sed hoc videtur esse falsum, quia dictio
            exclusiva adjuncta supposito excludit omne aliud suppositum. Unde cum filius sit aliud
            suppositum a patre, excluditur filius, cum dicitur: solus pater. Nec hoc impeditur per
            hoc quod unum sine altero esse non potest: quia generatio etiam non potest esse sine
            alteratione et loci transmutatione; et tamen cum dicitur: sola generatio est, excluditur
            omnis alia mutatio. Praeterea, quamvis relativa consequantur se in esse, non tamen
            consequuntur se in aliis praedicamentis: non enim sequitur, si pater est musicus, quod
            filius est musicus. Et praeterea, cum solus sit determinatio suppositi, excludit omne
            aliud suppositum. Diversitatem autem suppositorum non tollit relativorum consecutio.
            Unde non est aliqua ratio quare respectu horum praedicatorum, unum non excluderetur per
            exclusionem adjunctam alteri. Et ideo dicendum est, quod dictio exclusiva adjuncta patri
            excludit filium, quantum pertinet ad oppositionem relationis. Tamen intelligendum est
            quod diversimode se habet in creaturis et in divinis quantum ad duo: primo, quia in
            creaturis pater et filius non sunt unum in essentia, unde filius est alius a patre, et
            aliud; quod tamen non est verum in divinis. Secundo, quia in creaturis per paternitatem
            additur novum esse quod est esse accidentale, et non idem, quod est esse subjecti. In
            divinis autem paternitas non addit secundum rem aliud esse quam esse essentiae, in quo
            pater et filius communicant. Cum ergo loquimur in humanis, dicentes: solus pater,
            excluditur omnibus modis filius, quia filius est alius et aliud a patre. Et praeterea,
            si esset unum in essentia cum patre, adhuc excluderetur ab illo, inquantum est alius a
            patre secundum esse relationis superadditum essentiae; unde secundum quid esset aliud a
            filio, quamvis in essentia convenirent. Sed in divinis pater et filius sunt unum in
            essentia, et tamen distinguuntur relationibus; et tamen illae relationes non addunt
            aliquid secundum rem ad essentiam. Unde ratione illius distinctionis nullo modo potest
            dici filius aliud a patre, sed tantum alius. Unde cum dicitur: solus pater, potest
            intelligi fieri exclusio alius masculine, et sic excluditur filius: et hoc magis
            proprium est considerata consignificatione vocabulorum; vel aliud neutraliter, et sic
            non excluditur filius, quia filius non est aliud a patre, cum essentia divina quae est
            in filio sit totum id quod est pater, et non aliqua pars ejus. Secundum hoc ergo haec
            est distinguenda: solus pater est Deus, per tres sensus praedictos. Quia si solus
            implicet solitudinem circa patrem, falsa est. Si autem excludit a forma subjecti, sic
            vera est; et est sensus: ille qui est pater, praeter quem nullus alius est pater, est
            Deus. Si autem fiat exclusio a participatione praedicati, sic est duplex. Quia cum solus
            sit idem quod non cum alio, vel excludit alium masculine; et sic est falsa, et sic primo
            negat eam Augustinus: vel excludit aliud; et sic est vera, quia sic non excluditur
            filius qui non est aliud a patre; et sic potest concedi, ut patet ex dictis Augustini
            supra positis.</p>
          <p xml:id="ta-l1d21q1-d1e251">Ad primum ergo dicendum quod ista: solus filius est altissimus, est distinguenda, sicut
            et prima; et in aliquo sensu est vera, et in aliquo falsa. Et praeterea hoc quod
            dicitur: <quote xml:id="ta-l1d21q1-Qd1e253">tu solus altissimus Jesu Christe</quote>, intelligendum est cum toto hoc
            quod consequitur: <quote xml:id="ta-l1d21q1-Qd1e256">cum sancto spiritu in gloria Dei patris</quote>; et hoc est
            absolute verum, quod solus filius cum patre et sancto spiritu est altissimus.</p>
          <p xml:id="ta-l1d21q1-d1e261">Ad secundum dicendum quod haec: solus Deus est pater, quantum ad hanc expositivam, Deus
            est pater, convertitur simpliciter; sic: pater est Deus. Similiter alia: nullus alius a
            Deo est pater, convertitur simpliciter; sed ejus conversa non est: nullus alius a patre
            est Deus, cum non sit idem in subjecto et praedicato, sed magis ista: pater non est
            alius a Deo, quae quodammodo vera est, ut supra dictum est, in corp. art.; et ex hoc non
            sequitur quod solus pater sit Deus.</p>
          <p xml:id="ta-l1d21q1-d1e264">Ad tertium dicendum, quod cum dicitur solus pater, excluditur filius, si solus dicat
            idem quod non cum alio masculine; si autem dicat idem quod non cum alio neutraliter, non
            excluditur; et sic intelligitur dictum Augustini; quod patet ex hoc quod dicit, quia hi
            tres unum sunt.</p>
          <p xml:id="ta-l1d21q1-d1e267">Et ad id quod objicitur de parte et consequente, et de hoc quod unus est in alio, patet
            quod non sequitur; quia pars non est aliud suppositum quam totum, immo includitur in
            supposito totius; similiter hoc consequens quod est animal, non est aliud secundum
            suppositum ab homine. Et ideo quamvis pater sit in filio per unitatem essentiae, et
            quantum ad intellectum relationis; tamen relatio, inquantum habet rationem oppositionis,
            distinguit patrem a filio secundum suppositum.</p>
        </div>
      </div>
    </body>
  </text>
</TEI>