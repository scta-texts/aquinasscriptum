<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum IV, Distinctio 35, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Librum IV, Distinctio 35, Quaestio 1</title>
          <date when="2016-03-19">March 19, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-19">March 19, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="G" n="ghent567">Ghent, Belgium, Ghent University Library, 567</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#G" n="502a"/>
      </div>
    </front>
    <body>
      <div xml:id="ta-l4d35q1">
        <head xml:id="ta-l4d35q1-Hd1e97">Librum IV, Distinctio 35, Quaestio 1</head>
        <div xml:id="ta-l4d35q1-Dd1e100">
          <head xml:id="ta-l4d35q1-Hd1e102">Prooemium</head>
          <p xml:id="ta-l4d35q1-d1e105">Postquam determinavit de impotentia coeundi, quae actum matrimonii impedit, hic
            determinat de separatione a toro propter peccatum fornicationis, quae similiter actum
            matrimonii tollit vinculo matrimoniali durante; et dividitur in partes duas: in prima
            ostendit quomodo adulterium sequens matrimonium tollit actum matrimonii vinculo
            matrimoniali durante; in secunda ostendit quomodo adulterium praecedens matrimonium,
            etiam matrimoniale vinculum tollit, ibi: <quote xml:id="ta-l4d35q1-Qd1e107">solet etiam quaeri, an valeat duci in
              conjugium quae prius est polluta per adulterium</quote>. Prima in duas: in prima
            ostendit quando licet uxorem dimittere propter fornicationem; in secunda inquirit, utrum
            dimittere sit necessitatis, an liceat ei eam retinere, ibi: <quote xml:id="ta-l4d35q1-Qd1e110">dicit tamen Joannes
              Chrysostomus</quote> et cetera. Prima in duas: in prima ostendit quod viro licet
            dimittere uxorem, et e converso, propter fornicationem commissam; in secunda ostendit
            quod neutri post separationem licet nubere propter prioris matrimonii vinculum manens,
            ibi: <quote xml:id="ta-l4d35q1-Qd1e113">si quis autem fornicationis expers fornicariam dimiserit, alii copulari non
              potest</quote>. Circa primum duo facit: primo ostendit quod uterque conjugum potest
            alium dimittere propter fornicationem, quando ipse est a fornicatione immunis; secundo
            ostendit quod hoc non potest fieri, quando ipse simili crimini subjacet, ibi: <quote xml:id="ta-l4d35q1-Qd1e116">si
              vero quaeritur, an adulter adulteram possit dimittere causa fornicationis;
              dicimus</quote> et cetera. Hic quaeruntur sex: 1 utrum liceat viro uxorem dimittere
            causa fornicationis; 2 utrum ad hoc teneatur; 3 utrum possit dimittere proprio judicio,
            vel judicium Ecclesiae requiratur; 4 utrum vir et uxor quantum ad hoc sint aequalis
            conditionis; 5 utrum post divortium debeant manere innupti; 6 de reconciliatione.</p>

        </div>
        <div xml:id="ta-l4d35q1-Dd1e121" type="articulus">
          <head xml:id="ta-l4d35q1-Hd1e123">Articulus 1</head>

          <head xml:id="ta-l4d35q1-Hd1e126" type="questionTitle">Utrum propter fornicationem liceat viro uxorem dimittere</head>

          <p xml:id="ta-l4d35q1-d1e129">Ad primum sic proceditur. Videtur quod propter fornicationem non liceat viro uxorem
            dimittere. Non enim pro malo est malum reddendum. Sed vir dimittens uxorem propter
            fornicationem, videtur malum pro malo reddere. Ergo hoc non licet.</p>
          <p xml:id="ta-l4d35q1-d1e132">Praeterea, majus peccatum est si uterque fornicetur quam si alter tantum. Sed si
            uterque fornicetur, non poterit fieri divortium propter hoc. Ergo nec si unus tantum
            fornicatus fuerit.</p>
          <p xml:id="ta-l4d35q1-d1e135">Praeterea, fornicatio spiritualis et quaedam alia peccata sunt graviora quam fornicatio
            carnalis. Sed propter illa non potest fieri separatio a toro. Ergo nec propter
            fornicationem carnalem.</p>
          <p xml:id="ta-l4d35q1-d1e139">Praeterea, vitium contra naturam magis remotum est a matrimonii bonis quam fornicatio,
            quae modo naturae fit. Ergo magis debuit poni causa separationis quam fornicatio.</p>
          <p xml:id="ta-l4d35q1-d1e142">Sed contra est quod dicitur Matth. 5.</p>
          <p xml:id="ta-l4d35q1-d1e145">Praeterea, illi qui frangit fidem, non tenetur aliquis fidem observare. Sed conjux
            fornicando frangit fidem quam alteri conjugi debet. Ergo alter potest alterum propter
            causam fornicationis dimittere.</p>
          <p xml:id="ta-l4d35q1-d1e148">Respondeo dicendum, quod dominus dimittere uxorem concessit propter fornicationem in
            poenam illius qui fidem fregit, et in favorem illius qui servavit, ut non sit astrictus
            ad reddendum debitum ei qui non servavit fidem. Et propter hoc excipiuntur septem casus
            in quibus non licet viro uxorem dimittere fornicantem, in quibus vel uxor a culpa
            immunis est, vel utrique sunt aequaliter culpabiles. Primus est, si ipse vir similiter
            fornicatus fuerit. Secundus, si ipse uxorem prostituerit. Tertius, si uxor virum suum
            mortuum probabiliter credens propter longam ejus absentiam, alteri nupserit. Quartus
            est, si latenter cognita est ab aliquo sub specie viri lectum subintrante. Quintus, si
            fuerit vi oppressa. Sextus, si reconciliaverit eam sibi post adulterium perpetratum,
            carnaliter eam cognoscens. Septimus, si matrimonio in infidelitate utriusque contracto,
            vir dederit uxori libellum repudii, et uxor alteri nupserit; tunc enim si utrique
            convertantur, tenetur eam vir recipere.</p>
          <p xml:id="ta-l4d35q1-d1e151">Ad primum ergo dicendum, quod vir si dimittat uxorem fornicantem livore vindictae,
            peccat; si autem ad infamiam propriam cavendam, ne videatur particeps criminis, vel ad
            vitium uxoris corrigendum, vel ad evitandum prolis incertitudinem, non peccat.</p>
          <p xml:id="ta-l4d35q1-d1e154">Ad secundum dicendum, quod divortium ex causa fornicationis fit uno accusante alium; et
            quia nullus potest accusare qui in simili crimine existit, quando uterque fornicatur,
            divortium celebrari non potest; quamvis magis peccetur contra matrimonium utroque
            fornicante quam altero tantum.</p>
          <p xml:id="ta-l4d35q1-d1e158">Ad tertium dicendum, quod fornicatio est directe contra bona matrimonii; quia tollitur
            per eam certitudo prolis, et fides frangitur, et significatio non servatur, dum unus
            conjugum pluribus carnem suam dividit; et ideo alia crimina quamvis forte sint majora
            fornicatione, non causant divortium. Sed quia infidelitas, quae dicitur spiritualis
            fornicatio, etiam est contra matrimonii bonum, quod est proles educanda ad cultum Dei;
            etiam ipsa facit divortium; sed tamen aliter quam corporalis fornicatio; quia propter
            unum actum fornicationis carnalis potest procedit ad divortium, non autem propter unum
            actum infidelitatis, sed propter consuetudinem quae pertinaciam ostendit, in qua
            infidelitas perficitur.</p>
          <p xml:id="ta-l4d35q1-d1e161">Ad quartum dicendum, quod etiam propter vitium contra naturam potest procedi ad
            divortium; sed tamen non fit ita mentio de ipso, tum quia est passio innominabilis, tum
            quia rarius accidit, tum quia non ita causat incertitudinem prolis.</p>

        </div>
        <div xml:id="ta-l4d35q1-Dd1e165" type="articulus">
          <head xml:id="ta-l4d35q1-Hd1e167">Articulus 2</head>

          <head xml:id="ta-l4d35q1-Hd1e170" type="questionTitle">Utrum vir teneatur ex praecepto uxorem fornicantem
            dimittere</head>

          <p xml:id="ta-l4d35q1-d1e173">Ad secundum sic proceditur. Videtur quod vir teneatur ex praecepto uxorem fornicantem
            dimittere. Vir enim, cum sit caput uxoris, tenetur uxorem corrigere. Sed separatio a
            toro est inducta ad correctionem uxoris fornicantis. Ergo tenetur eam a se separare.</p>
          <p xml:id="ta-l4d35q1-d1e176">Praeterea, qui consentit peccanti mortaliter, ipse etiam mortaliter peccat. Sed
            retinens uxorem fornicantem, videtur consentire ei, ut in littera dicitur. Ergo peccat,
            nisi eam a se ejiciat.</p>
          <p xml:id="ta-l4d35q1-d1e179">Praeterea, 1 Corinth., 6, 16, dicitur: <quote xml:id="ta-l4d35q1-Qd1e181">qui adhaeret meretrici, unum corpus
              efficitur</quote>. Sed non potest aliquis simul esse membrum meretricis et Christi, ut
            ibidem dicitur. Ergo vir uxori fornicanti adhaerens, membrum Christi esse desinit,
            mortaliter peccans.</p>
          <p xml:id="ta-l4d35q1-d1e186">Praeterea, sicut cognatio tollit matrimonii vinculum, ita fornicatio separat a toro.
            Sed postquam vir noverit consanguinitatem sui ad uxorem, peccat mortaliter cognoscens
            ipsam. Ergo si cognoscat uxorem postquam scit ipsam esse fornicatam, mortaliter
            peccat.</p>
          <p xml:id="ta-l4d35q1-d1e189">Sed contra est quod dicit Glossa 1 Corinth., 7, quod dominus permisit causa
            fornicationis uxorem dimittere. Ergo non est in praecepto.</p>
          <p xml:id="ta-l4d35q1-d1e192">Praeterea, quilibet potest dimittere alteri quod in se peccavit. Sed uxor fornicando
            peccat in virum. Ergo vir potest ei parcere, ut non dimittat eam.</p>
          <p xml:id="ta-l4d35q1-d1e195">Respondeo dicendum, quod dimissio uxoris fornicantis introducta est ad corrigendum
            uxoris crimen per talem poenam. Poena autem corrigens non requiritur ubi emendatio jam
            praecessit; et ideo si mulier de peccato poeniteat, vir non tenetur eam dimittere; si
            autem non poeniteat, tenetur, ne peccato ejus consentire videatur, dum correctionem
            debitam non apponit.</p>
          <p xml:id="ta-l4d35q1-d1e198">Ad primum ergo dicendum, quod peccatum fornicationis in uxore potest corrigi non tantum
            tali poena, sed etiam verbis et verbere; et ideo si alias ad correctionem sit parata,
            non tenetur vir praedictam poenam ad ejus correctionem adhibere.</p>
          <p xml:id="ta-l4d35q1-d1e201">Ad secundum dicendum, quod tunc vir uxori consentire videtur quando eam tenet non
            cessantem a peccato praeterito; si autem emendata fuerit, non ei consentit.</p>
          <p xml:id="ta-l4d35q1-d1e205">Ad tertium dicendum, quod ex quo de peccato fornicationis poenituit, meretrix dici non
            potest; et ideo vir se ei conjungendo, membrum meretricis non fit. Vel dicendum, quod
            non conjungitur ei quasi meretrici, sed quasi uxori.</p>
          <p xml:id="ta-l4d35q1-d1e208">Ad quartum dicendum, quod non est simile; quia consanguinitas facit ut non sit inter
            eos matrimoniale vinculum, et ideo carnalis copula esset illicita; sed fornicatio non
            tollit vinculum praedictum; et ideo actus remanet, quantum est de se, licitus, nisi per
            accidens illicitus fiat, inquantum vir consentire turpitudini uxoris videtur.</p>
          <p xml:id="ta-l4d35q1-d1e211">Ad quintum dicendum, quod permissio illa est intelligenda per prohibitionis
            privationem; et sic contra praeceptum non dividitur; quia etiam quod cadit sub
            praecepto, non est prohibitum.</p>
          <p xml:id="ta-l4d35q1-d1e214">Ad sextum dicendum, quod uxor non tantum peccat in virum, sed etiam in seipsam, et in
            Deum; et ideo vir non totaliter potest poenam dimittere, nisi emendatio sequatur.</p>

        </div>
        <div xml:id="ta-l4d35q1-Dd1e218" type="articulus">
          <head xml:id="ta-l4d35q1-Hd1e220">Articulus 3</head>

          <head xml:id="ta-l4d35q1-Hd1e223" type="questionTitle">Utrum proprio judicio possit vir uxorem fornicantem
            dimittere</head>

          <p xml:id="ta-l4d35q1-d1e226">Ad tertium sic proceditur. Videtur quod proprio judicio potest vir uxorem fornicantem
            dimittere. Sententiam enim a judice latam absque alio judicio exequi licet. Sed Deus
            justus judex dedit hanc sententiam, ut propter fornicationem vir uxorem dimittere
            possit. Ergo non requiritur ad hoc aliud judicium.</p>
          <p xml:id="ta-l4d35q1-d1e229">Praeterea, Matth. 1, dicitur, quod Joseph, cum esset justus, cogitavit occulte
            dimittere Mariam. Ergo videtur quod occulte vir possit divortium celebrare absque
            Ecclesiae judicio.</p>
          <p xml:id="ta-l4d35q1-d1e232">Praeterea, si vir post fornicationem uxoris cognitam debitum ei reddit, amittit etiam
            actionem quam contra fornicariam habebat. Ergo denegatio debiti quae ad divortium
            pertinet, debet Ecclesiae judicium praecedere.</p>
          <p xml:id="ta-l4d35q1-d1e236">Praeterea, illud quod non potest probari, non debet ad judicium Ecclesiae adduci. Sed
            fornicationis crimen non potest probari, quia <quote xml:id="ta-l4d35q1-Qd1e238">oculus adulteri observat
              caliginem</quote>, ut dicit Job 24, 15. Ergo non debet judicio Ecclesiae praedictum
            divortium fieri.</p>
          <p xml:id="ta-l4d35q1-d1e242">Praeterea, accusationem debet inscriptio praecedere, qua aliquis se ad talionem
            obliget, si in probatione deficiat. Sed hoc non potest esse in ista materia; quia tunc
            qualitercumque res iret, vir consequeretur intentum suum, sive ipse uxorem dimitteret,
            sive uxor eum. Ergo non debet ad judicium Ecclesiae per accusationem adduci.</p>
          <p xml:id="ta-l4d35q1-d1e245">Praeterea, plus tenetur homo uxori quam extraneo. Sed homo crimen alterius, etiam
            extranei, non debet Ecclesiae deferre, nisi monitione praemissa in secreto, ut patet
            Matth. 19. Ergo multo minus potest crimen uxoris ad Ecclesiam deferre, si eam prius
            occulte non corripuit.</p>
          <p xml:id="ta-l4d35q1-d1e248">Sed contra, nullus debet seipsum vindicare. Sed si vir uxorem fornicantem proprio
            arbitrio dimitteret, ipse se vindicaret. Ergo hoc non debet fieri.</p>
          <p xml:id="ta-l4d35q1-d1e251">Praeterea, nullus in eadem causa est actor et judex. Sed vir est actor impetens uxorem
            de offensa in se commissa. Ergo ipse non potest esse judex; et sic non debet eam proprio
            arbitrio dimittere.</p>
          <p xml:id="ta-l4d35q1-d1e254">Respondeo dicendum, quod vir potest dimittere uxorem dupliciter. Uno modo quantum ad
            torum tantum; et sic potest eam dimittere quam cito sibi constat de fornicatione uxoris,
            proprio arbitrio; nec tenetur reddere debitum exigenti, nisi per Ecclesiam compellatur;
            et taliter reddens nullum sibi praejudicium facit. Alio modo quantum ad torum et
            cohabitationem; et hoc modo non potest dimitti nisi judicio Ecclesiae; et si alias
            dimissa fuerit, debet cogi ad cohabitandum, nisi possit ei vir incontinenti
            fornicationem probare. Haec autem dimissio divortium dicitur; et ideo concedendum est
            quod divortium non potest celebrari nisi judicio Ecclesiae.</p>
          <p xml:id="ta-l4d35q1-d1e258">Ad primum ergo dicendum, quod sententia est applicatio juris communis ad particulare
            factum; unde dominus jus promulgavit, secundum quod sententia in judicio formari
            debet.</p>
          <p xml:id="ta-l4d35q1-d1e261">Ad secundum dicendum, quod Joseph non volebat virginem dimittere quasi suspectam de
            fornicatione, sed ob reverentiam sanctitatis ejus, timens ei cohabitare, ut supra dictum
            est; nec tamen est simile, quia tunc ex adulterio non solum procedebatur ad divortium,
            sed ulterius ad lapidationem; non autem nunc quando agitur in judicio Ecclesiae.</p>
          <p xml:id="ta-l4d35q1-d1e264">Ad tertium patet solutio ex dictis.</p>
          <p xml:id="ta-l4d35q1-d1e267">Ad quartum dicendum, quod quandoque vir uxorem suspectam habens ei insidiatur, et
            deprehendere eam potest cum testibus in crimine fornicationis; et sic potest ad
            accusationem procedere. Et praeterea, si de facto isto non constat, possunt esse
            violentae suspiciones fornicationis; quibus probatis, videtur fornicatio esse probata,
            ut si inveniatur solus cum sola horis et locis suspectis, et nudus cum nuda.</p>
          <p xml:id="ta-l4d35q1-d1e270">Ad quintum dicendum, quod maritus potest accusare uxorem de adulterio dupliciter. Uno
            modo ad tori separationem coram judice spirituali, et tunc inscriptio debet fieri sine
            obligatione ad legem talionis: quia sic vir consequeretur intentum suum, ut objecto
            probat. Alio modo ad punitionem criminis in judicio saeculari; et sic oportet quod
            praecedat inscriptio, per quam ad poenam talionis se obliget, si in probatione
            deficiat.</p>
          <p xml:id="ta-l4d35q1-d1e273">Ad sextum dicendum, quod sicut decretalis dicit, tribus modis in criminibus procedi
            potest. Primo per inquisitionem, quam debet praecedere clamosa insinuatio quae locum
            accusationis tenet. Secundo per accusationem, quam debet praecedere inscriptio. Tertio
            per denuntiationem, quam debet praecedere fraterna correptio. Verbum ergo domini
            intelligitur quando agitur per viam denuntiationis, non quando agitur per viam
            accusationis: quia tunc non agitur solum ad correptionem delinquentis, sed ad punitionem
            propter bonum commune conservandum, quod justitia deficiente periret.</p>

        </div>
        <div xml:id="ta-l4d35q1-Dd1e278" type="articulus">
          <head xml:id="ta-l4d35q1-Hd1e280">Articulus 4</head>

          <head xml:id="ta-l4d35q1-Hd1e283" type="questionTitle">Utrum vir et uxor debeant in causa divortii ad paria
            judicari</head>

          <p xml:id="ta-l4d35q1-d1e286">Ad quartum sic proceditur. Videtur quod vir et uxor non debeant in causa divortii ad
            paria judicari. Divortium enim conceditur in lege nova loco repudii, quod erat in lege
            veteri, ut patet Matth. 5. Sed in repudio vir et uxor non judicabantur ad paria: quia
            vir poterat repudiare uxorem, et non e converso. Ergo nec in divortio debent ad paria
            judicari.</p>
          <p xml:id="ta-l4d35q1-d1e289">Praeterea, plus est contra legem naturae quod uxor plures viros habeat quam quod vir
            plures mulieres: unde hoc quandoque licuit, illud vero nunquam, ut supra, dist. 33,
            quaest. 1, art. 1, ad 7, dictum est. Ergo plus peccat mulier in adulterio quam vir; et
            ita non debent ad paria judicari.</p>
          <p xml:id="ta-l4d35q1-d1e292">Praeterea, ubi est majus nocumentum proximi, ibi est majus peccatum. Sed plus nocet
            adultera uxor viro quam vir adulter uxori: quia adulterium uxoris facit incertitudinem
            prolis, non autem adulterium viri. Ergo majus est peccatum uxoris; et sic non debent ad
            paria judicari.</p>
          <p xml:id="ta-l4d35q1-d1e296">Praeterea, divortium inducitur ad crimen adulterii corrigendum. Sed magis pertinet ad
            virum, qui est caput mulieris, ut dicitur 1 Cor. 11, corrigere uxorem, quam e converso.
            Ergo non debent in repudio ad paria judicari, sed vir debet esse melioris
            conditionis.</p>
          <p xml:id="ta-l4d35q1-d1e299">Sed contra, videtur quod uxor in hoc debeat esse melioris conditionis. Quia quanto est
            major fragilitas in peccante, tanto peccatum est magis dignum venia. Sed in mulieribus
            est major fragilitas quam in viris, ratione cujus dicit Chrysostomus, quod propria
            passio mulieris luxuria est; et philosophus in 7 Ethic., quod mulieres non dicuntur
            incontinentes, proprie loquendo, propter facilem inclinationem in concupiscentiam: quia
            nec bruta animalia possunt continere propter hoc quod non habent aliquid quod
            concupiscentiis obviare possit. Ergo mulieribus in poena divortii deberet magis
            parci.</p>
          <p xml:id="ta-l4d35q1-d1e302">Praeterea, vir ponitur caput mulieris, ut ipsam corrigat. Ergo magis peccat quam
            mulier; et sic debet magis puniri.</p>
          <p xml:id="ta-l4d35q1-d1e305">Respondeo dicendum, quod in causa divortii vir et uxor ad paria judicantur, ut idem sit
            licitum et illicitum uni quod alteri; non tamen pariter judicantur ad illa: quia causa
            divortii est major in uno quam in alio, cum tamen in utroque sit causa sufficiens ad
            divortium. Divortium enim est poena adulterii, inquantum est contra matrimonii bona.
            Quantum autem ad bonum fidei, ad quam conjuges aequaliter sibi invicem tenentur, tantum
            peccat contra matrimonium adulterium unius sicut adulterium alterius; et haec causa in
            utroque sufficit ad divortium, sed quantum ad bonum prolis plus peccat adulterium uxoris
            quam viri; et ideo major causa divortii est in uxore quam in viro; et sic ad aequalia,
            sed non ex aequali causa obligantur: nec tamen injuste, quia in utroque est causa
            sufficiens ad hanc poenam: sic etiam est de duobus qui damnantur ad mortis ejusdem
            poenam; quamvis alius altero gravius peccaverit.</p>
          <p xml:id="ta-l4d35q1-d1e308">Ad primum ergo dicendum, quod repudium non permittebatur nisi ad vitandum homicidium;
            et quia in viris magis erat de hoc periculum quam in mulieribus, ideo viro permittebatur
            dimittere uxorem, non autem e converso per legem repudii.</p>
          <p xml:id="ta-l4d35q1-d1e311">Ad secundum et tertium dicendum, quod rationes illae procedunt secundum quod in
            comparatione ad bonum prolis major sit causa divortii in uxore adultera quam in viro;
            non tamen sequitur quod non judicentur ad paria, ut ex dictis patet.</p>
          <p xml:id="ta-l4d35q1-d1e315">Ad quartum dicendum, quod quamvis vir sit caput mulieris ut gubernator, non tamen quasi
            judex ipsius, sicut nec e converso; et ideo in his quae per judicium facienda sunt, non
            plus potest vir in uxorem quam e converso.</p>
          <p xml:id="ta-l4d35q1-d1e318">Ad quintum dicendum, quod in adulterio invenitur de ratione peccati idem quod est in
            fornicatione simplici, et adhuc plus, quod magis gravat secundum laesionem matrimonii.
            Si ergo consideretur id quod est commune adulterio et fornicationi, peccatum viri et
            mulieri se habent ut excedentia et excessa: quia in muliere est plus de humore, et ideo
            sunt magis ducibiles a concupiscentiis; sed in viro plus de calore qui concupiscentiam
            excitat. Sed tamen simpliciter loquendo, ceteris paribus, vir in simplici fornicatione
            plus peccat quam mulier: quia habet plus de rationis bono, quod praevalet quibuslibet
            motibus corporalium passionum. Sed quantum ad laesionem matrimonii, quam adulterium
            fornicationi addit, ex qua divortium causatur, plus peccat mulier quam vir, ut ex dictis
            patet; et quia hoc est gravius quam simplex fornicatio, ideo, simpliciter loquendo, plus
            peccat mulier adultera quam vir adulter, ceteris paribus.</p>
          <p xml:id="ta-l4d35q1-d1e321">Ad sextum dicendum, quod quamvis regimen quod datur viro in mulierem, sit quaedam
            circumstantia aggravans; tamen ex illa circumstantia quae in aliam speciem trahit, magis
            aggravatur peccatum, scilicet ex laesione matrimonii, quae trahit ad speciem injustitiae
            in hoc quod furtive aliena proles submittitur.</p>

        </div>
        <div xml:id="ta-l4d35q1-Dd1e325" type="articulus">
          <head xml:id="ta-l4d35q1-Hd1e327">Articulus 5</head>

          <head xml:id="ta-l4d35q1-Hd1e330" type="questionTitle">Utrum post divortium vir alteri nubere possit</head>

          <p xml:id="ta-l4d35q1-d1e333">Ad quintum sic proceditur. Videtur quod post divortium vir alteri nubere possit. Nullus
            enim tenetur ad perpetuam continentiam. Sed vir in aliquo casu tenetur uxorem
            fornicantem in perpetuum a se separare, ut patet ex dictis. Ergo videtur quod ad minus
            in tali casu alteram ducere possit.</p>
          <p xml:id="ta-l4d35q1-d1e336">Praeterea, peccanti non est danda major occasio peccandi. Sed si ei qui propter
            fornicationis culpam dimittitur, non licet aliam copulam quaerere, datur sibi major
            occasio peccandi: non enim est probabile ut qui in matrimonio non continuit, postea
            continere possit. Ergo videtur quod liceat ei ad aliam copulam transire.</p>
          <p xml:id="ta-l4d35q1-d1e339">Praeterea, uxor non tenetur viro nisi ad debitum reddendum, et cohabitationem. Sed per
            divortium ab utroque absolvitur. Ergo omnino soluta est a lege viri; ergo potest alteri
            nubere; et eadem est ratio de viro.</p>
          <p xml:id="ta-l4d35q1-d1e343">Praeterea, Matth. 19, 9, dicitur: <quote xml:id="ta-l4d35q1-Qd1e345" ana="#mt19_9">qui dimiserit uxorem, et aliam duxerit,
              excepta causa fornicationis, moechatur</quote>. Ergo videtur quod si causa
            fornicationis dimissa uxore aliam duxerit, non moechetur; et ita erit matrimonium
            verum.</p>
          <p xml:id="ta-l4d35q1-d1e349">Sed contra, 1 Corinth. 7, 10: <quote xml:id="ta-l4d35q1-Qd1e351">praecipio non ego, sed dominus, uxorem a viro non
              discedere; quod si discesserit, manere innuptam</quote>.</p>
          <p xml:id="ta-l4d35q1-d1e355">Praeterea, nullus debet ex peccato reportare commodum. Sed reportaret, si liceret
            adulterae ad aliud magis desideratum connubium transire, et esset occasio adulterandi
            volentibus alia matrimonia quaerere. Ergo non licet aliam copulam quaerere nec viro nec
            uxori.</p>
          <p xml:id="ta-l4d35q1-d1e358">Respondeo dicendum, quod nihil adveniens supra matrimonium potest ipsum dissolvere; et
            ideo adulterium non facit quin sit verum matrimonium: manet enim, ut dicit Augustinus,
            inter viventes conjugale vinculum, quod nec separatio nec cum alio junctio potest
            auferre; et ideo non licet uni, altero vivente, ad aliam copulam transire.</p>
          <p xml:id="ta-l4d35q1-d1e361">Ad primum ergo dicendum, quod quamvis per se nullus obligetur ad continentiam, tamen
            per accidens potest esse quod obligetur; sicut si uxor sua aegritudinem incurabilem
            incurrat, et talem quae carnalem copulam non patiatur; et similiter etiam est, si
            incorrigibiliter spirituali infirmitate, scilicet fornicatione, laboret.</p>
          <p xml:id="ta-l4d35q1-d1e364">Ad secundum dicendum, quod ipsa confusio quam reportat ex divortio, debet eam cohibere
            a peccato. Quod si cohibere non potest, minus malum est quod sola ipsa peccet quam quod
            vir peccati ejus sit particeps.</p>
          <p xml:id="ta-l4d35q1-d1e368">Ad tertium dicendum, quod quamvis uxor post divortium non teneatur viro adultero ad
            debitum reddendum, et cohabitandum; tamen adhuc manet vinculum matrimonii, ex quo ad hoc
            tenebatur; et ideo non potest ad aliam copulam transire viro vivente. Potest tamen
            continentiam vovere viro invito, nisi videatur Ecclesiam deceptam fuisse per falsos
            testes sententiando de divortio: quia in tali casu etiam si votum professionis
            emisisset, restitueretur viro, et teneretur debitum reddere; sed non liceret ei
            exigere.</p>
          <p xml:id="ta-l4d35q1-d1e371">Ad quartum dicendum, quod exceptio illa quae est in verbis domini, refertur ad
            dimissionem uxoris; et ideo objectio ex falso intellectu procedit.</p>

        </div>
        <div xml:id="ta-l4d35q1-Dd1e375" type="articulus">
          <head xml:id="ta-l4d35q1-Hd1e377">Articulus 6</head>

          <head xml:id="ta-l4d35q1-Hd1e380" type="questionTitle">Utrum post divortium vir et uxor possint reconciliari</head>

          <p xml:id="ta-l4d35q1-d1e383">Ad sextum sic proceditur. Videtur quod post divortium vir et uxor non possint
            reconciliari. Regula est enim in jure: <quote xml:id="ta-l4d35q1-Qd1e385">quod semel bene definitum est, nulla debet
              iteratione retractari</quote>. Sed judicio Ecclesiae definitum est quod debent
            separari. Ergo non possunt reconciliari ulterius.</p>
          <p xml:id="ta-l4d35q1-d1e389">Praeterea, si posset esse reconciliatio, praecipue videretur quod post poenitentiam
            uxoris vir teneatur eam recipere. Sed non tenetur; quia etiam uxor non potest per
            exceptionem proponere in judicio poenitentiam suam contra virum accusantem de
            fornicatione. Ergo nullo modo potest esse reconciliatio.</p>
          <p xml:id="ta-l4d35q1-d1e392">Praeterea, si posset esse reconciliatio, videretur quod uxor adultera teneretur redire
            ad virum ipsam revocantem. Sed non tenetur; quia jam separati sunt judicio Ecclesiae.
            Ergo et cetera.</p>
          <p xml:id="ta-l4d35q1-d1e396">Praeterea, si liceret reconciliare uxorem adulteram, in illo casu praecipue deberet
            fieri, quando vir post divortium invenitur adulterium committere. Sed in hoc casu non
            potest uxor cogere eum ad reconciliationem, cum juste sit divortium celebratum. Ergo
            nullo modo potest reconciliari.</p>
          <p xml:id="ta-l4d35q1-d1e399">Praeterea, si vir adulter occulte dimittat per judicium Ecclesiae uxorem convictam de
            adulterio, non videtur juste factum divortium. Sed tamen vir non tenetur uxorem sibi
            reconciliare; quia uxor probare in judicio adulterium viri non potest. Ergo multo minus
            quando divortium juste est celebratum, reconciliatio fieri potest.</p>
          <p xml:id="ta-l4d35q1-d1e402">Sed contra est quod dicitur 1 Corinth., 7, 2: <quote xml:id="ta-l4d35q1-Qd1e404">si discesserit, manere innuptam,
              aut viro suo reconciliari</quote>.</p>
          <p xml:id="ta-l4d35q1-d1e408">Praeterea, vir poterit eam non dimittere post fornicationem. Ergo eadem ratione potest
            eam reconciliare sibi.</p>
          <p xml:id="ta-l4d35q1-d1e411">Respondeo dicendum, quod si uxor post divortium de peccato poenitentiam agens emendata
            fuerit, potest eam sibi vir reconciliare. Si autem in peccato incorrigibilis maneat, non
            debet eam ad se assumere, eadem ratione qua non licebat eam nolentem a peccato
            desistere, retinere.</p>
          <p xml:id="ta-l4d35q1-d1e414">Ad primum ergo dicendum, quod sententia Ecclesiae divortium celebrantis non fuit cogens
            ad separationem; sed licentiam praebens; et ideo absque retractatione praecedentis
            sententiae potest reconciliatio sequi.</p>
          <p xml:id="ta-l4d35q1-d1e418">Ad secundum dicendum, quod poenitentia uxoris debet inducere virum ut uxorem
            fornicantem non accuset, aut dimittat. Sed tamen non potest ad hoc cogi, nec potest per
            poenitentiam uxor eum ab accusatione repellere; quia cessante culpa et quantum ad actum
            et quantum ad maculam, adhuc manet aliquid de reatu; et cessante etiam reatu quo ad
            Deum, adhuc manet reatus quo ad poenam humano judicio inferendam; quia homo non videt
            cor sicut Deus.</p>
          <p xml:id="ta-l4d35q1-d1e421">Ad tertium dicendum, quod illud quod inducitur in favorem alicujus, non facit ei
            praejudicium; unde, cum divortium sit inductum in favorem viri, non aufert ei jus
            petendi debitum, vel revocandi uxorem; unde uxor tenetur ei reddere, et ad eum redire si
            fuerit revocata, nisi de licentia ejus votum continentiae emiserit.</p>
          <p xml:id="ta-l4d35q1-d1e424">Ad quartum dicendum, quod propter adulterium quod vir prius innocens post divortium
            committit, secundum rigorem juris non debet cogi ad recipiendum uxorem adulteram: prius
            tamen secundum aequitatem juris judex ex officio suo debet eum cogere ut caveat periculo
            animae ejus et scandalo aliorum, quamvis uxor non possit reconciliationem petere.</p>
          <p xml:id="ta-l4d35q1-d1e427">Ad quintum dicendum, quod si adulterium viri sit occultum, per hoc non aufertur jus
            excipiendi contra accusationem viri uxori adulterae, quamvis desit sibi probatio; et
            ideo peccat vir divortium petens; et si post sententiam de divortio uxor petat debitum
            vel reconciliationem, vir tenetur ad utrumque.</p>
        </div>
        <div xml:id="ta-l4d35q1-Dd1e431">
          <head xml:id="ta-l4d35q1-Hd1e433">Expositio textus</head>
          <p xml:id="ta-l4d35q1-d1e436"><quote xml:id="ta-l4d35q1-Qd1e437">Patronus est turpitudinis qui celat crimen uxoris</quote>. Contra, Prov. 11, 13:
              <quote xml:id="ta-l4d35q1-Qd1e440">fidelis est qui celat crimen amici</quote>. Et dicendum, quod hoc intelligitur
            quando celatio non est in praejudicium correctionis; alias celans patrocinium
            turpitudini praestat. <quote xml:id="ta-l4d35q1-Qd1e443">Solet quaeri, an valeat duci in conjugium quae prius est
              polluta per adulterium</quote>. Sciendum, quod plura sunt crimina quae propter sui
            enormitatem impediunt matrimonium contrahendum. Primum est incestus; secundum,
            uxoricidium, tertium rapina alienae sponsae; quartum, quando aliquis insidiando
            matrimonio filium proprium de sacro fonte suscepit; quintum interfecit presbyterum;
            sextum, quando aliquis peragit poenitentiam solemnem. Non tamen propter crimina
            interimitur matrimonium contractum. Sed tamen sunt quaedam crimina quae dirimunt
            matrimonium contractum. Unum est, quando aliquis cum aliqua conjugata concubuit, et ex
            hoc machinatur in mortem viri cum effectu; tunc enim ad invicem contrahere non debent;
            et si contraxerint, separantur. Secundum est, quando praestat fidem adulterae quod ducet
            eam uxorem. Sed hoc intelligendum est quando tam adulter quam adultera sciebat
            impedimentum; alias matrimonium non dirimeretur postquam contractum esset. Tertium est,
            quando contrahit cum ea de facto; primum enim matrimonium facit quod non stat secundum;
            unde si primum non fuisset verum matrimonium, secundum staret. Sciendum etiam, quod in
            casu secundo et tertio, scilicet fide data de matrimonio contrahendo, etiam matrimonio
            contracto per verba de praesenti de facto, nisi fuerit ibi pollutio carnalis, non
            propter hoc dirimitur matrimonium sequens post mortem viri de novo contractum.</p>
        </div>
      </div>
    </body>
  </text>
</TEI>