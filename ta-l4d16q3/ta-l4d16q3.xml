<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum IV, Distinctio 16, Quaestio 13</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Librum IV, Distinctio 16, Quaestio 13</title>
          <date when="2016-03-19">March 19, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-19">March 19, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="G" n="ghent567">Ghent, Belgium, Ghent University Library, 567</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#G" n="285b"/>
      </div>
    </front>
    <body>
      <div xml:id="ta-l4d16q3">
        <head xml:id="ta-l4d16q3-Hd1e97">Librum IV, Distinctio 16, Quaestio 13</head>
        <div xml:id="ta-l4d16q3-Dd1e100">
          <head xml:id="ta-l4d16q3-Hd1e102">Prooemium</head>
          <p xml:id="ta-l4d16q3-d1e105">Deinde quaeritur de circumstantiis peccati: et circa hoc quaeruntur duo: 1 de ipsis
            circumstantiis secundum se; 2 qualiter se habeant ad peccatum.</p>

        </div>
        <div xml:id="ta-l4d16q3-Dd1e109" type="articulus">
          <head xml:id="ta-l4d16q3-Hd1e111">Articulus 1</head>

          <head xml:id="ta-l4d16q3-Hd1e114" type="questionTitle">Utrum circumstantia sit proprietas moralis actus sive ejus
            conditio</head>

          <div xml:id="ta-l4d16q3-Dd1e117">
            <head xml:id="ta-l4d16q3-Hd1e119">Quaestiuncula 1</head>
            <p xml:id="ta-l4d16q3-d1e122">Ad primum sic proceditur. Videtur quod circumstantia non sit proprietas moralis
              actus, sive ejus conditio. Dicit enim Boetius in 4 Topicor., quod circumstantiae sunt
              quae convenientes substantiam rhetoricae quaestionis efficiunt. Sed quaestio rhetorica
              non pertinet ad genus morale, sed magis ad genus philosophiae rationalis. Ergo
              circumstantia non est conditio moralis actus.</p>
            <p xml:id="ta-l4d16q3-d1e125">Praeterea, illud quod est circa aliquid, non est in eo. Sed conditio actus moralis in
              ipso est. Ergo non potest talis conditio circumstantia dici.</p>
            <p xml:id="ta-l4d16q3-d1e128">Praeterea, ipsi actus morales sunt circumstantiae quaedam, a quibus confirmatur
              oratio rhetoris: est enim circumstantia, secundum Tullium, per quam recipit
              argumentatio fidem et auctoritatem, et firmamentum adjungit oratio. Sed circumstantiae
              non est circumstantia, sicut nec accidentis accidens; alias in infinitum iretur. Ergo
              circumstantia non est conditio vel proprietas moralis actus.</p>
            <p xml:id="ta-l4d16q3-d1e131">Sed contra, ignorantia circumstantiae excusat moralem actum a peccato. Sed hoc non
              esset, nisi essent moralis actus conditiones. Ergo sunt conditiones vel proprietates
              moralis actus.</p>
            <p xml:id="ta-l4d16q3-d1e135">Praeterea, medium virtutis ad morale genus pertinet. Sed medium in virtutibus
              moralibus accipitur secundum circumstantiarum debitam limitationem, ut quando oportet,
              et ubi, et quomodo, sicut philosophus 3 Ethic. docet. Ergo sunt conditiones
              morales.</p>

          </div>
          <div xml:id="ta-l4d16q3-Dd1e139">
            <head xml:id="ta-l4d16q3-Hd1e141">Quaestiuncula 2</head>
            <p xml:id="ta-l4d16q3-d1e144">Ulterius. Videtur quod inconvenienter enumerentur circumstantiae in hoc versu:
                <quote xml:id="ta-l4d16q3-Qd1e146">quis, quid, ubi, quibus auxiliis, cur, quomodo, quando</quote>. Illud enim
              quod est causa rei, non potest esse circumstantia ejus, cum causa sit prior,
              circumstantia posterior quasi proprietas. Sed persona agens quae notatur cum dicitur
              quis, est causa moralis actus. Ergo non debet poni circumstantia.</p>
            <p xml:id="ta-l4d16q3-d1e150">Praeterea, non potest idem esse circumstantia sui ipsius. Sed quid importat
              substantiam actus moralis, cujus circumstantiae quaeruntur. Ergo non debet inter
              circumstantias computari.</p>
            <p xml:id="ta-l4d16q3-d1e153">Praeterea, non est idem circumstantia rei et quod dat rei speciem, quia illud est rei
              intraneum. Sed moralia recipiunt speciem a fine; unde Ambrosius: <quote xml:id="ta-l4d16q3-Qd1e155">intentio operi
                tuo nomen imponit</quote>. Ergo cur, quod finem importat, non debet dici
              circumstantia.</p>
            <p xml:id="ta-l4d16q3-d1e159">Praeterea, illud quod continet alia, non debet aliis connumerari. Sed in modo
              comprehenduntur omnes aliae circumstantiae. Ergo non debet poni quomodo inter alias
              circumstantias.</p>
            <p xml:id="ta-l4d16q3-d1e163">Sed contra, videtur quod sint plures circumstantiae. Philosophus enim in 3 Ethic.,
              ponit <quote xml:id="ta-l4d16q3-Qd1e165">circa quid</quote>, et <quote xml:id="ta-l4d16q3-Qd1e168">quo instrumento</quote>. Haec autem hoc
              versu non continentur. Ergo videtur quod insufficienter enumeratae sint.</p>
            <p xml:id="ta-l4d16q3-d1e172">Praeterea, circumstantiae propter hoc vocantur, quia secundum eas variatur medium
              virtutis. Sed secundum quantum et quoties, variatur medium virtutis. Ergo sunt
              circumstantiae. Cum ergo non contineantur praedicto versu, videtur quod insufficienter
              enumerentur.</p>

          </div>
          <div xml:id="ta-l4d16q3-Dd1e176">
            <head xml:id="ta-l4d16q3-Hd1e178">Quaestiuncula 3</head>
            <p xml:id="ta-l4d16q3-d1e181">Ulterius. Videtur quod circumstantiae quae in littera ab Augustino dicuntur,
              inconvenienter ponantur. Circumstantia enim, ut dictum est, est conditio moralis
              actus. Sed quod diu aliquis in peccato perseveret, magis respicit peccantis statum
              quam actum. Ergo non debet circumstantia dici.</p>
            <p xml:id="ta-l4d16q3-d1e184">Praeterea, impugnatio vel tentatio praecedens quandoque non est in potestate nostra,
              quando scilicet tentatio est ab hoste. Sed circumstantiae, cum sint conditiones
              moralis actus, sunt in potestate nostra, ut videtur. Ergo non debet inter
              circumstantias poni, quanta tentatione aliquis ceciderit.</p>
            <p xml:id="ta-l4d16q3-d1e187">Praeterea, poena consequens peccatum non est circumstantia peccati. Sed amissio
              virtutum est poena damni ex peccato consequentis. Ergo non debet poni inter
              circumstantias.</p>
            <p xml:id="ta-l4d16q3-d1e190">Praeterea, unum peccatum non est circumstantia alterius. Sed ingratitudo est per se
              peccatum. Ergo non debet poni ut circumstantia peccati.</p>
            <p xml:id="ta-l4d16q3-d1e194">Praeterea, illae circumstantiae nec a philosopho ponuntur in 3 Ethic., nec a Tullio
              in Rhet., nec a Boetio in 4 Topic. Ergo videtur quod inconvenienter ponantur ab
              Augustino.</p>
          </div>
          <div xml:id="ta-l4d16q3-Dd1e199">
            <head xml:id="ta-l4d16q3-Hd1e201">Quaestiuncula 1</head>
            <p xml:id="ta-l4d16q3-d1e204">Respondeo dicendum ad primam quaestionem, quod actus nostri dicuntur morales secundum
              quod a ratione ordinantur in finem voluntatis; ex hoc enim habent rationem boni vel
              mali. Omne autem quod ordinatur ad finem, oportet esse proportionatum fini; et ideo
              ratio quae actum nostrum in finem ordinat, attendit proportionem actus ad ea quae ad
              actum concurrere possunt; et ista commensuratio circumstantia dicitur. Et quia in
              qualibet proportione oportet esse ad minus duos terminos (nihil enim sibi ipsi
              proportionatur, sed alteri); ideo circumstantia moralis actus dupliciter accipi
              consuevit: quia potest dici circumstantia, vel illud quod est ad actum concurrens ad
              quem proportionatur, sicut locus aut tempus; vel ipsa conceptio quae ex illis
              relinquitur, ut quando vel ubi. Sic ergo ultimo modo accipiendo circumstantiam, erit
              conditio vel proprietas actus; sed primo modo accipiendo, quaedam circumstantia est
              proprietas actus, ut modus agendi, et quaedam extra, ut locus et tempus.</p>
            <p xml:id="ta-l4d16q3-d1e207">Ad primum ergo dicendum, quod quaestio rhetoris secundum quodlibet genus causae
              attendit bonum et malum: quia in judiciali praemium vel poena expectatur, quae actui
              bono vel malo debentur; in demonstrativo autem laus personae vel vituperium quaeritur,
              quae bonis actibus vel malis debentur; in deliberativo autem quaeritur quid sit utile
              ad agendum; in quo et rationem boni et mali attendere oportet; et ideo ex eisdem ex
              quibus actus morales boni et mali redduntur, rhetores argumenta sumunt ad
              persuadendum.</p>
            <p xml:id="ta-l4d16q3-d1e210">Ad secundum dicendum, quod circa aliquid dicitur stare omne illud quod non est de
              essentia rei, sive insit, sicut albedo corpori, sive non insit, sicut locus locato; et
              ideo conditiones vel proprietates circumstantiae actus dici possunt, et praecipue
              ratione habitudinis ad exterius.</p>
            <p xml:id="ta-l4d16q3-d1e213">Ad tertium dicendum, quod accidentis non est accidens, quasi ipsum sit per seipsum
              accidentis subjectum; sed accidentis potest esse accidens inquantum unum accidens
              adhaeret substantiae mediante alio, sicut color corpori mediante superficie; et sic
              etiam ipsius actus circumstantia, vel proprietas aliqua, quamvis ipse sit conditio
              personae agentis.</p>

          </div>
          <div xml:id="ta-l4d16q3-Dd1e217">
            <head xml:id="ta-l4d16q3-Hd1e219">Quaestiuncula 2</head>
            <p xml:id="ta-l4d16q3-d1e222">Ad secundam quaestionem dicendum, quod versus ille distinguit circumstantias secundum
              assignationem Tullii et Boetii, secundum quod a rhetore considerantur, qui ex eis
              argumenta sumit ad excusandum vel accusandum. Sumitur enim argumentum rhetoricum vel
              ex eo quod est attributum personae; et sic est quis: vel ex eo quod est attributum
              negotio de quo agitur; et hoc vel continetur cum ipso negotio, et sic est quid quantum
              ad substantiam facti exterius, cur quantum ad intentionem facientis interius: vel in
              ipsa prosecutione negotii continetur; et sic sunt quatuor; scilicet quomodo quantum ad
              qualitatem actus, ubi et quando quantum ad mensuram, quibus auxiliis quantum ad
              instrumenta. Secundum autem quod ad moralem pertinent, potest aliter earum numerus
              accipi. Proportio enim actus ad finem potest accipi vel secundum id quod est in ipso
              actu, vel secundum id quod extra. Si primo modo: aut quantum ad speciem actus, et sic
              est quid; aut quantum ad modum ipsius; et sic est quomodo. Si autem per comparationem
              ad extra; vel per comparationem ad causam, vel per comparationem ad mensuram. Si primo
              modo: vel ad causam finalem, et sic est cur; vel ad causam efficientem vel
              instrumentalem, et sic est quibus auxiliis; vel principalem, et sic est quis. Si autem
              per comparationem ad mensuram; aut ad locum, et sic est ubi; aut ad tempus, et sic est
              quando.</p>
            <p xml:id="ta-l4d16q3-d1e225">Ad primum ergo dicendum, quod circumstantia illa quae sumitur ex parte agentis, magis
              respicit conditiones personae quantum ad proprietates ipsius, quam illam substantiam
              personae. Ex hujusmodi enim conditionibus variatur substantia actus, quia aliquid
              competit uni quod non competit alii. Praeterea, quamvis persona agens sit prior, tamen
              conditio quae relinquitur in actu ex agente, circumstat ipsum actum.</p>
            <p xml:id="ta-l4d16q3-d1e228">Ad secundum dicendum, quod aliqui actus ex suo genere sunt mali vel boni, et ideo ex
              ipso genere actus potest sumi circumstantia actus moralis. Hoc autem ex quo actus
              reperitur in tali genere, quamvis sit de substantia ejus inquantum est ex genere
              moris, tamen est extra substantiam ipsius secundum quod consideratur ipsa substantia
              actus absolute; unde aliqui actus sunt idem in specie naturae qui differunt in specie
              moris; sicut fornicatio et actus matrimonialis.</p>
            <p xml:id="ta-l4d16q3-d1e231">Ad tertium dicendum, quod est duplex finis, scilicet ultimus et propinquus. Ultimus
              quidem non potest poni circumstantia, quia omnes circumstantiae sumuntur in
              proportione ad ipsum. Propinquus etiam est duplex. Quidam qui est finis operis,
              secundum quod philosophus dicit in 2 Eth., quod quaedam conjuncta sunt malo fini; et
              iste finis dat speciem actui; unde vel non est circumstantia, si consideretur tantum
              genus moris; vel referendo ad ipsam substantiam actus, includitur in hac circumstantia
              quid. Alius vero est finis agentis, qui quandoque ex malo actu bonum intendit, vel e
              converso; et hic finis dicitur haec circumstantia cur. Ab hoc autem actus non recipit
              speciem propriam, sed quasi communem, secundum quod actus imperati induunt speciem
              virtutis vel vitii imperantis supra speciem quam habent ex habitu eliciente.</p>
            <p xml:id="ta-l4d16q3-d1e235">Ad quartum dicendum, quod modus rei est in ipsa re consequens substantiam ejus. Et
              quia quaedam circumstantiae sumuntur ab eo quod est extra rem, quaedam vero ab ipsa
              specie actus (quae duo ad modum non pertinent); ideo in modo non includitur omnis alia
              circumstantia, si modus proprie accipiatur.</p>
            <p xml:id="ta-l4d16q3-d1e238">Ad quintum dicendum, quod philosophus in 3 Eth., assignat etiam septem
              circumstantias; sed differt a praedicta assignatione sua assignatio in duobus. Primo,
              quia philosophus ponit duas circumstantias, quid, et circa quid, quae in praedicta
              assignatione Tullii in una includuntur; eo quod objectum quod dicitur circa quid, dat
              rationem actui quod dicitur quid; sed philosophus distinguit eas, quia praeter
              universalem rationem objecti, quae dat speciem actui, possunt in objecto considerari
              speciales conditiones, quae diversificant actum in bonitate et malitia in illis
              actibus qui ex se malitiam non implicant, in quibus etiam malitiae quantitatem
              diversificant. Secundo, quia philosophus pro una circumstantia ponit quando et ubi,
              propter hoc quod utrumque sumitur a mensura extrinseca; sed in praedicta assignatione
              distinguuntur propter diversam rationem mensurae. Quod autem philosophus dicit:
                <quote xml:id="ta-l4d16q3-Qd1e240">quo instrumento</quote>, idem est ei quod Tullius dicit, <quote xml:id="ta-l4d16q3-Qd1e243">quibus
                auxiliis</quote>: quia omnia auxilia sunt quasi instrumenta actionis, quibus agens
              utitur ad suum finem.</p>
            <p xml:id="ta-l4d16q3-d1e247">Ad sextum dicendum, quod cum modus mensuram importet, omnia quae ad mensuram
              pertinent vel per modum quantitatis continuae vel discretae, importantur in quomodo.
              Vel dicendum, quod quantitas actus ex tribus pensari potest. Primo ex ipsa intensione
              actus, et sic idem est quod quomodo; secundo ex quantitate objecti, et sic includitur
              in quid; tertio ex tempore; et sic includitur in quando: quoties autem semper
              reducitur ad modum.</p>

          </div>
          <div xml:id="ta-l4d16q3-Dd1e251">
            <head xml:id="ta-l4d16q3-Hd1e253">Quaestiuncula 3</head>
            <p xml:id="ta-l4d16q3-d1e256">Ad tertiam quaestionem dicendum, quod Augustinus numerat hic circumstantias secundum
              quod a poenitente considerandae sunt, qui de peccatis dolere debet; et ideo numerat
              illas quae praecipue ad dolorem de peccato inducere possunt. Hae autem sunt duae;
              scilicet privatio boni, et quantum ad hoc dicit quod debet dolere, quia se virtute
              privavit; et positio mali, quod quidem aggravatur vel per accidens inquantum tollitur
              excusationis occasio; et sic debet dolere, si nulla tentatione vel modica praeventus
              peccavit: vel per se ex aliqua circumstantia addente deformitatem ad actum, et sic
              quantum ad personam agentis considerare docet statum peccantis, et beneficium prius a
              Deo susceptum; quantum ad omnes docet considerare quo tempore et quando peccavit;
              docet etiam considerare circa quid, in hoc quod dicit: <quote xml:id="ta-l4d16q3-Qd1e258">secundum modum
                meretricis</quote>; item quomodo, in hoc quod dicit, <quote xml:id="ta-l4d16q3-Qd1e261">et modum sui
                operis</quote>; et locum, in hoc quod dicit: <quote xml:id="ta-l4d16q3-Qd1e264">si in loco sacrato</quote>.</p>
            <p xml:id="ta-l4d16q3-d1e268">Ad primum ergo dicendum, quod hoc quod aliquis diu in peccato permansit, respicit
              conditionem actus, vel transgressionis, si frequenter peccatum iteravit vel
              continuavit; vel omissionis, si poenitere distulit de peccato etiam semel
              commisso.</p>
            <p xml:id="ta-l4d16q3-d1e271">Ad secundum dicendum, quod quamvis tentatio non sit in potestate nostra; tamen
              resistere vel non resistere est in potestate nostra; et ideo secundum hoc ex
              tentatione praecedenti circumstantia peccati sumi potest.</p>
            <p xml:id="ta-l4d16q3-d1e274">Ad tertium dicendum, quod amissio virtutum, quamvis consequatur peccatum secundum
              naturae ordinem, tamen concomitatur secundum tempus; et ideo circumstantia potest
              poni. Et praeterea, etiam quaedam circumstantiae, secundum Tullium, sumuntur ab eo
              quod sequitur substantiam facti, secundum quod ex comparatione ad ipsam actus in
              bonitate vel malitia variatur.</p>
            <p xml:id="ta-l4d16q3-d1e278">Ad quartum dicendum, quod ingratitudo uno modo speciale est peccatum; alio modo
              circumstantia peccati; et qualiter hoc sit, dicetur infra, dist. 22, qu. 1, art. 2,
              quaestiunc. 1.</p>
            <p xml:id="ta-l4d16q3-d1e281">Ad quintum dicendum, quod omnes istae circumstantiae possunt reduci ad septem
              superius enumeratas: quia ingratitudo reducitur ad conditionem personae, ut ex dictis
              patet; tentatio autem praecedens reducitur ad cur, quia tentatio praecipue consistit
              in appetitu alicujus propter quod homo ad peccatum incitatur: privatio autem virtutum
              reducitur ad quid; quia ipsum peccatum secundum speciem suam habet quod virtutem
              tollat. De aliis autem facile est videre.</p>
          </div>
        </div>
        <div xml:id="ta-l4d16q3-Dd1e286" type="articulus">
          <head xml:id="ta-l4d16q3-Hd1e288">Articulus 2</head>

          <head xml:id="ta-l4d16q3-Hd1e291" type="questionTitle">Utrum circumstantiae peccatum aggravent</head>

          <div xml:id="ta-l4d16q3-Dd1e294">
            <head xml:id="ta-l4d16q3-Hd1e296">Quaestiuncula 1</head>
            <p xml:id="ta-l4d16q3-d1e299">Ad secundum sic proceditur. Videtur quod circumstantiae peccatum non aggravent. Nihil
              enim augetur nisi ex suo simili; unde intensio qualitatis quantitatem non auget
              corporalem, sed additio alterius corporis. Sed circumstantiae non sunt peccata, sed
              sunt quaedam peccati accidentia. Ergo peccatum non aggravant.</p>
            <p xml:id="ta-l4d16q3-d1e302">Praeterea, tota ratio mali in peccato est ex parte aversionis, non autem ex parte
              conversionis. Sed omnes circumstantiae sequuntur peccatum ex parte conversionis. Ergo
              non aggravant malitiam peccati.</p>
            <p xml:id="ta-l4d16q3-d1e305">Praeterea, privationes non intenduntur neque remittuntur. Sed malum privatio quaedam
              est boni, ut Augustinus dicit Lib. 3 Confess., cap. 7, et in Enchirid. Ergo malitia
              peccati per circumstantias intendi non potest.</p>
            <p xml:id="ta-l4d16q3-d1e308">Sed contra, ex quibus causatur unumquodque, ex eisdem augeri potest. Sed ex
              circumstantiis inordinatis fit peccatum, inquantum per defectum circumstantiae modus
              virtutis corrumpitur. Ergo circumstantiae aggravant peccatum.</p>
            <p xml:id="ta-l4d16q3-d1e312">Praeterea, rhetores ex circumstantiis trahunt argumenta ad accusandum vel excusandum,
              laudandum vel vituperandum, ut dictum est. Sed accusatio vel excusatio, laus et
              vituperium fiunt de bono vel malo, aut minus bono aut minus malo. Ergo circumstantiae
              augent actus bonitatem et malitiam.</p>

          </div>
          <div xml:id="ta-l4d16q3-Dd1e316">
            <head xml:id="ta-l4d16q3-Hd1e318">Quaestiuncula 2</head>
            <p xml:id="ta-l4d16q3-d1e321">Ulterius. Videtur, quod inter omnes circumstantias magis aggravent locus et tempus.
              Quia, sicut dicit philosophus in 3 Ethic., <quote xml:id="ta-l4d16q3-Qd1e323">principalia sunt in quibus est
                actus</quote>, de hujusmodi circumstantiis loquens. Sed in quo signat ipsum tempus
              et locum. Cum ergo principales circumstantiae magis aggravent, videtur quod tempus et
              locus maxime aggravant.</p>
            <p xml:id="ta-l4d16q3-d1e327">Praeterea, videtur, quod quis. Quia ex voluntate principaliter oritur peccatum. Sed
              voluntas se tenet ex parte agentis. Ergo conditio personae magis aggravat.</p>
            <p xml:id="ta-l4d16q3-d1e330">Praeterea, videtur quod ingratitudo in Deum. Quia peccatum accipit rationem mali ex
              aversione. Sed ingratitudo directe pertinet ad aversionem. Ergo ex hoc magis gravitas
              peccati consideratur.</p>
            <p xml:id="ta-l4d16q3-d1e333">Praeterea, videtur quod tentatio praecedens. Quia per illas circumstantias maxime
              aggravatur peccatum, per quas redditur venia dignum vel indignum. Sed peccatum quod ex
              infirmitate agitur veniale dicitur, quasi venia dignum, quod est cum aliquis gravi
              tentatione praevenitur: peccatum autem quod ex malitia agitur, dicitur irremissibile,
              quia non habet in se aliquid venia dignum; quod contingit cum aliquis ex electione
              tentationem praeveniens, malum operatur. Ergo haec circumstantia maxime aggravat.</p>

          </div>
          <div xml:id="ta-l4d16q3-Dd1e337">
            <head xml:id="ta-l4d16q3-Hd1e339">Quaestiuncula 3</head>
            <p xml:id="ta-l4d16q3-d1e342">Ulterius. Videtur quod circumstantia non possit trahere in aliam speciem vel in aliud
              genus peccati. Quia accidentia non variant speciem. Sed circumstantiae sunt accidentia
              actus, ut dictum est. Ergo ex eis species peccati non variantur.</p>
            <p xml:id="ta-l4d16q3-d1e345">Praeterea, actus habet speciem ex objecto. Sed diversae circumstantiae non mutant
              objectum actus. Ergo non trahunt in aliud genus peccati.</p>
            <p xml:id="ta-l4d16q3-d1e348">Praeterea, sicut circumstantiae concurrunt ad actum peccati, ita ad actum virtutis.
              Sed non variatur actus virtutis secundum speciem. Ergo nec actus peccati.</p>
            <p xml:id="ta-l4d16q3-d1e351">Sed contra, illud quod est causa alicujus, potest variare illud secundum speciem.
              Quia ex diversis causis diversi sequuntur effectus. Sed circumstantiae deficientes
              sunt causa peccatorum; unde secundum Dionysium, malum contingit ex particularibus
              defectibus. Ergo diversitas circumstantiarum potest speciem variare.</p>
            <p xml:id="ta-l4d16q3-d1e355">Praeterea, <quote xml:id="ta-l4d16q3-Qd1e357">praepropere, laute, nimis, ardenter, studiose</quote>, sunt
              diversae species gulae. Sed sumuntur secundum diversas circumstantias, ut per se
              patet. Ergo circumstantiae variant speciem peccati.</p>

          </div>
          <div xml:id="ta-l4d16q3-Dd1e363">
            <head xml:id="ta-l4d16q3-Hd1e365">Quaestiuncula 4</head>
            <p xml:id="ta-l4d16q3-d1e368">Ulterius. Videtur quod circumstantia aggravet in infinitum. Quia una circumstantia
              corrumpit virtutem. Sed virtus non corrumpitur nisi per peccatum mortale, quod habet
              quantitatem infinitam. Ergo circumstantia aggravat in infinitum.</p>
            <p xml:id="ta-l4d16q3-d1e371">Praeterea, secundum Augustinum nullum est adeo veniale, quin fiat mortale dum placet.
              Sed placentia est quaedam circumstantia, et reducitur ad quomodo. Ergo circumstantia
              facit de veniali mortale; et sic aggravat in infinitum.</p>
            <p xml:id="ta-l4d16q3-d1e374">Praeterea, plus distat actus virtutis ab actu peccati mortalis, quam actus venialis
              peccati a mortali. Sed una circumstantia mutata facit de actu virtutis actum peccati
              mortalis, sicut cognoscere suam ut non suam. Ergo multo magis facit de veniali
              mortale; et sic idem quod prius.</p>
            <p xml:id="ta-l4d16q3-d1e377">Sed contra, quantitas accidentalis non excedit quantitatem substantialem. Sed
              quantitas ex circumstantia peccati proveniens est ei accidentalis. Cum ergo quantitas
              venialis peccati sit finita, quantitas ex circumstantia non erit infinita; et ita non
              aggravat in infinitum.</p>
            <p xml:id="ta-l4d16q3-d1e381">Praeterea, ea quae in infinitum differunt, non conveniunt in genere. Sed eorum quae
              non conveniunt in genere, unum non potest in aliud transmutari, sicut linea in
              colorem. Ergo non potest per circumstantiam actus peccati trahi ad infinitam
              quantitatem.</p>

          </div>
          <div xml:id="ta-l4d16q3-Dd1e385">
            <head xml:id="ta-l4d16q3-Hd1e387">Quaestiuncula 5</head>
            <p xml:id="ta-l4d16q3-d1e390">Ulterius. Videtur quod omnis circumstantia sit confitenda. Genes. 19, praecipitur
              Loth de Sodomis exeunti, ne moraretur in omni loco circa regionem. Sed poenitens de
              Sodomis, idest de peccato, per confessionem exit. Ergo non solum peccatum, sed omnes
              circumstantias peccati confiteri debet.</p>
            <p xml:id="ta-l4d16q3-d1e393">Praeterea, poenitens debet peccatum suum sacerdoti confiteri, ut ab eo modum
              satisfactionis accipiat. Sed pro graviori peccato major injungitur satisfactio. Ergo
              debet sacerdoti circumstantias notificare, quibus qualitas peccati consideratur.</p>
            <p xml:id="ta-l4d16q3-d1e396">Praeterea, confessio debet contritioni respondere. Sed homo debet de singulis
              circumstantiis conteri, ut in littera Augustinus dicit. Ergo videtur quod omnes debeat
              confiteri.</p>
            <p xml:id="ta-l4d16q3-d1e399">Sed contra, secundum philosophum in 3 Ethic., delectabile carnis quanto magis in
              particulari consideratur, tanto magis appetitum movet. Sed homo debet fugere appetitum
              talis delectabilis per consilium apostoli 1 Corinth. 6. Ergo videtur quod peccatorum
              carnalium ad minus non debeat aliquis omnes singulares circumstantias confiteri.</p>
            <p xml:id="ta-l4d16q3-d1e403">Praeterea, ex circumstantiis recitatis aliquando alicujus personae peccatum
              innotescit. Sed homo in confessione debet se accusare, non alterum infamare. Ergo
              videtur quod non debeamus circumstantias confiteri.</p>
          </div>
          <div xml:id="ta-l4d16q3-Dd1e407">
            <head xml:id="ta-l4d16q3-Hd1e409">Quaestiuncula 1</head>
            <p xml:id="ta-l4d16q3-d1e412">Respondeo dicendum ad primam quaestionem, sicut dicit Augustinus in 6 de Trin. In his
              quae non mole magna sunt, idem est esse majus quod est esse melius in bonis, sicut et
              similiter in malis idem est esse majus quod est esse pejus. Malitia autem in actu
              peccati ex hoc est quod deficit a debita proportione ad finem, ad quem proportionatus
              redditur per debitam commensurationem circumstantiarum, ut dictum est; et ideo
              defectus debitae circumstantiae malitiam in actu causat. Et quia per unam
              circumstantiam deficientem vel oppositam magis elongatur terminus a debita proportione
              ad finem; ideo circumstantia facit actum magis malum vel minus; et secundum hoc
              dicitur aggravare peccatum.</p>
            <p xml:id="ta-l4d16q3-d1e415">Ad primum ergo dicendum, quod ratio illa procedit in illis in quibus est augmentum
              per additionem; in illis enim in quibus est augmentum per intensionem non oportet
              additionem similis in specie fieri, sicut non oportet quod albedo albedini addatur ad
              hoc quod fiat magis album, ut dicitur in 4 Phys.: et similiter non oportet quod
              peccatum peccato addatur ad hoc quod fiat magis peccatum.</p>
            <p xml:id="ta-l4d16q3-d1e418">Ad secundum dicendum, quod ex inordinata conversione ad commutabile bonum redditur
              actus improportionatus ad conversionem ad finem; et ideo fundamentum aversionis est
              conversio in peccato; et propter hoc circumstantiae quae ex parte conversionis se
              tenent, possunt peccati malitiam augere.</p>
            <p xml:id="ta-l4d16q3-d1e421">Ad tertium dicendum, quod quamvis privationes non intendantur ex seipsis, tamen
              intendi ex causis suis quandoque dicuntur, sicut caecitas per elongationem ab actu
              videndi; et similiter ex inordinata conversione malitia in actu intenditur.</p>

          </div>
          <div xml:id="ta-l4d16q3-Dd1e425">
            <head xml:id="ta-l4d16q3-Hd1e427">Quaestiuncula 2</head>
            <p xml:id="ta-l4d16q3-d1e430">Ad secundam quaestionem dicendum, quod bonum dicitur secundum ordinem ad finem, ut in
              3 Metaph. dicitur. Cum ergo malum sit privatio boni, dupliciter potest contingere
              malum; vel secundum ipsam relationem in finem, vel secundum aptitudinem relationis in
              finem; et ideo peccatum dupliciter contingit: vel ex eo quod actus non est
              proportionatus fini, sicut in his quae ex se mala sunt; vel quia inordinate refertur
              in finem, sicut patet in his quae mala intentione fiunt, etiamsi ex se bonum sit quod
              fit. Et quia propter quod unumquodque, et illud magis; ideo quantitas malitiae peccati
              magis consideratur secundum relationem inordinatam in finem, quam etiam secundum
              improportionem ad finem. Ad ordinem autem ad finem pertinet cujus gratia; et ideo
              super omnes alias consideranda est in judicando de gravitate peccati. Ad hoc autem
              quod actus sit improportionatus fini, pertinet haec circumstantia quid, per quam
              importatur ratio mali in actu; et ideo omnia quae possunt peccato speciem tribuere, in
              hac circumstantia inducuntur; et haec sunt in quibus consistit actus moralis quantum
              ad bonitatem vel malitiam; et ideo haec est secunda circumstantia in aggravando; et
              propter hoc philosophus dicit in 3 Ethic., quod <quote xml:id="ta-l4d16q3-Qd1e432">principalissima in actu sunt in
                quibus consistit actus, et cujus gratia</quote>. Aliae autem circumstantiae magis et
              minus aggravant, secundum quod his magis vel minus propinquae sunt; et ideo tempus et
              locus minus aggravare nata sunt, quia sunt omnino extrinseca. Sed inter ea conditio
              personae magis: quia agens directius respondet fini; et post hoc modus qui respondet
              actui, et post hoc instrumentum quod pertinet ad modum agendi. Et hoc quidem ut in
              pluribus accipiendum est ita esse; tamen nihil prohibet in aliquo aliter se habere:
              quia sermones qui sunt in moribus, nihil determinatum habent, ut dicitur in 2
              Ethic.</p>
            <p xml:id="ta-l4d16q3-d1e436">Ad primum ergo dicendum, quod philosophus non intendit principalissima esse illa in
              quibus est actus sicut in mensurantibus ipsum, sed sicut in complentibus rationem
              ipsius.</p>
            <p xml:id="ta-l4d16q3-d1e439">Ad secundum dicendum, quod voluntas quamvis sit agentis sicut subjecti, tamen est
              finis sicut objecti; et ideo trahit rationem magis a fine quam a conditione agentis,
              et ad finem magis reducitur: quia potentiae et habitus distinguuntur penes
              objecta.</p>
            <p xml:id="ta-l4d16q3-d1e442">Ad tertium dicendum, quod ingratitudo secundum quod est circumstantia, non ponit
              actualem contemptum, sed quasi interpretatum; et ideo non oportet quod magis aggravet
              quam perversa intentio, quae actualem aversionem a fine debito causat.</p>
            <p xml:id="ta-l4d16q3-d1e446">Ad quartum dicendum, quod venia dignum dicitur peccatum quod est veniale ex causa,
              secundum quod privat voluntarium, vel diminuit vel per ignorantiam vel per
              impotentiam; et ideo tota illa diversitas ad cujus gratia reducitur: quia voluntarium
              intentionem finis respicit.</p>

          </div>
          <div xml:id="ta-l4d16q3-Dd1e450">
            <head xml:id="ta-l4d16q3-Hd1e452">Quaestiuncula 3</head>
            <p xml:id="ta-l4d16q3-d1e455">Ad tertiam quaestionem dicendum, quod aliquando circumstantiam trahere in aliam
              speciem peccati manifestum est; sed quomodo possit esse, est dubium. Quidam enim
              dicunt, quod hoc accidit inquantum illae circumstantiae accipiuntur ut fines
              voluntatis, quia a fine actus moralis accipit speciem. Sed hoc non videtur
              sufficienter dictum: quia aliquando variatur species peccati sine hoc quod intentio
              feratur ad circumstantiam illam; sicut fur ita libenter acciperet vas aureum non
              sacratum sicut sacratum; et tamen in aliam speciem peccatum mutatur, scilicet de furto
              simplici in sacrilegium; et praeterea secundum hoc sola illa circumstantia quae
              dicitur cujus gratia, speciem peccati mutare posset; quod falsum est. Et ideo aliter
              dicendum, quod omnis circumstantia potest speciem peccati mutare, sed non semper
              mutat. Cum enim privationes et negationes differant specie secundum differentiam
              habituum et positionum oppositarum, et malum sit privatio boni; oportet quod ubi
              diversum bonum ad virtutem necessarium aufertur, ibi sit diversa species peccati. Una
              autem sola circumstantia peccati rectitudinem virtutis aufert: unde si aliae
              circumstantiae nullam aliam obliquitatem peccato tribuant, nisi ex suppositione
              praecedentis, non mutabunt speciem peccati, sed forte aggravabunt quantitatem peccati
              illius. Quandoque etiam neque quantitatem peccati aggravabunt: quia etiam ex
              suppositione praecedentis nullam inordinationem addunt. Quandoque etiam peccatum
              diminuit, si aliqua circumstantia rationem peccati subtrahat; sicut accipere rem
              alienam habet rationem peccati ex circumstantia quid, inquantum res aliena est. Quod
              autem manu dextera vel sinistra accipiat, aut de mane aut de sero, nihil ad rationem
              mali pertinet; et ideo istae circumstantiae non excusant nec aggravant, nec speciem
              mutant. Quod autem accipiat multum vel parum, ex se deformitatem aliquando non
              importat, nisi ex suppositione primi: quia multum de alieno recipere est ab
              aequalitate magis discedere; unde talis circumstantia aggravat, sed peccatum non
              mutat. Quod autem rem alienam consecratam accipiat, aliam deformitatem importat: quia
              quaecumque irreverentia circa res sacras adhibita, specialem rationem peccati habet;
              et ideo talis circumstantia dicitur speciem mutare. Si autem coactus accipiat, talis
              circumstantia peccatum excusat in parte: quia causa peccati, scilicet voluntarium,
              minuitur.</p>
            <p xml:id="ta-l4d16q3-d1e458">Ad primum ergo dicendum, quod quaecumque circumstantia aliquam speciem peccati in
              actu causat, ad speciem actus, inquantum est moralis, pertinet; unde non habet jam
              rationem circumstantiae peccati, quamvis circumstet substantiam actus, ut prius dictum
              est.</p>
            <p xml:id="ta-l4d16q3-d1e461">Ad secundum dicendum, quod omnis actus secundum suam substantiam habet speciem ab
              objecto; sed secundum rationem malitiae habet speciem a defectu; et ideo secundum
              diversa quae deficere possunt, diversae species causantur malitiae; et secundum hoc
              distinguuntur species peccati, non solum ex objecto. In actibus autem virtutum secus
              est: quia non constituitur ex qualibet singulari circumstantia, sicut actus peccati ex
              quolibet singulari defectu rationem peccati habet.</p>
            <p xml:id="ta-l4d16q3-d1e464">Et per hoc patet solutio ad tertium.</p>

          </div>
          <div xml:id="ta-l4d16q3-Dd1e468">
            <head xml:id="ta-l4d16q3-Hd1e470">Quaestiuncula 4</head>
            <p xml:id="ta-l4d16q3-d1e473">Ad quartam quaestionem dicendum, quod circumstantia, ut ex dictis patet, quandoque
              aggravat peccatum et speciem mutat; quandoque autem aggravat, sed speciem non mutat.
              Quando autem speciem non mutat, sed aggravat; adhuc manet in ratione circumstantiae,
              et non potest in infinitum quantitatem peccati augere, ut ex veniali mortale fiat:
              quia, ut dictum est, circumstantia taliter aggravans ex suppositione praecedentis
              deformitatis habet rationem majoris deformitatis ex ejus virtute; unde si etiam illa
              sit infinita, non potest infinitam deformitatem addere. Si autem speciem mutet, tunc
              potest in infinitum aggravare; sed non semper hoc facit: quia quando ex deformitate
              speciali, quam circumstantia addit, habet directe oppositionem ad caritatem, quod
              ostenditur ex hoc quod est directe contra praeceptum legis, cujus finis est caritas;
              tunc in infinitum gravitatem addit, scilicet peccati mortalis. Quando autem illa
              deformitas non directe habet oppositionem ad legem, ut sit contra eam, sed praeter
              eam, tunc non aggravat in infinitum, sive sit peccatum veniale cui additur, sive
              mortale; sicut ad actum gulae qui est praepropere, addit haec circumstantia laute,
              specialem deformitatem, quae etiam ex se peccatum faceret; sed non est directe contra
              legem; et ideo non aggravat in infinitum. Et quia circumstantia quae speciem mutat,
              non est jam ut circumstantia computanda, ut dictum est, ideo dicitur a magistris, quod
              circumstantia non aggravat in infinitum.</p>
            <p xml:id="ta-l4d16q3-d1e476">Ad primum ergo dicendum, quod quamvis virtus secundum habitum non corrumpatur nisi
              per peccatum mortale; tamen actus ejus corrumpitur et impeditur etiam per peccatum
              veniale.</p>
            <p xml:id="ta-l4d16q3-d1e479">Ad secundum dicendum, quod placentia nunquam de veniali facit mortale, nisi intantum
              crescat quod adhaereatur ei ut fini, et per consequens supra Deum diligatur; et ita in
              contemptum Dei talis placentia adducitur, quae habet de se specialem rationem peccati,
              et propter hoc est circumstantia trahens in aliam speciem.</p>
            <p xml:id="ta-l4d16q3-d1e482">Ad tertium dicendum, quod ratio illa procedit de circumstantia quae trahit in aliam
              speciem, quae jam rationem circumstantiae respectu actus moralis, inquantum hujusmodi,
              amittit.</p>
            <p xml:id="ta-l4d16q3-d1e486">Et quia aliae rationes videntur concludere quod nullo modo circumstantia aggravet in
              infinitum: ideo dicendum ad quartum, quod quantitas ex circumstantia proveniens, quae
              in novam speciem traxit, non est quantitas accidentalis, sed essentialis.</p>
            <p xml:id="ta-l4d16q3-d1e489">Ad quintum dicendum, quod peccatum veniale et mortale differunt in infinitum ex parte
              aversionis, sed non ex parte conversionis, quia utrobique est placentia finita:
              peccata autem speciem sortiuntur ex parte conversionis, quia ex parte aversionis non
              differunt.</p>

          </div>
          <div xml:id="ta-l4d16q3-Dd1e494">
            <head xml:id="ta-l4d16q3-Hd1e496">Quaestiuncula 5</head>
            <p xml:id="ta-l4d16q3-d1e499">Ad quintam quaestionem dicendum, quod omnes circumstantias confiteri est impossibile;
              quasdam autem confiteri est necessitatis: sed in hoc est differentia opinionis. Quidam
              enim dicunt, quod omnes circumstantiae quae aliquam notabilem quantitatem peccato
              addunt, confiteri necessitatis est, si memoriae occurrunt. Alii vero dicunt, quod non
              sint de necessitate confitendae nisi circumstantiae quae ad aliud genus peccati
              trahunt; et hoc probabilius est; sed addendum est, quae ad aliam speciem mortalis
              trahunt: cujus ratio est, quod venialia non sunt de necessitate confessionis, sed
              solum mortalia, quae quantitatem infinitam quodammodo habent; et quia circumstantiae
              aggravantes quae aliam speciem peccato non tribuunt, vel quae tribuunt quidem, sed non
              mortalis peccati, non sunt de necessitate confessionis. Tamen eadem confiteri
              perfectionis est, sicut et de venialibus dictum est.</p>
            <p xml:id="ta-l4d16q3-d1e502">Ad primum ergo dicendum, quod quamvis de Sodomis, idest de peccato mortali, non
              possit homo exire, nisi per confessionem ad minus in proposito existentem; tamen de
              illis quae circa sunt, idest de venialibus, et circumstantiis quae venialibus
              aequivalent, potest homo sine confessione exire.</p>
            <p xml:id="ta-l4d16q3-d1e505">Ad secundum dicendum, quod determinata quantitas peccati non potest sacerdoti
              innotescere, quia nec ipse peccator scit: unde sufficit quod cognoscat quantitatem
              quae ex specie peccati consurgit.</p>
            <p xml:id="ta-l4d16q3-d1e508">Ad tertium dicendum, quod nec in contritione oportet quod de singulis circumstantiis
              doleat poenitens, quantum est de necessitate salutis; sed oportet quod de singulis
              peccatis ad minus in prima contritione doleat, et de circumstantiis quae peccati
              speciem mutant. Hoc autem quod Augustinus dicit, pertinet ad perfectionem
              contritionis.</p>
            <p xml:id="ta-l4d16q3-d1e512">Sed quia aliae rationes videntur concludere quod circumstantiae nullo modo sint
              confitendae; ideo dicendum ad quartum, quod circumstantiae particulares peccati
              carnalis, quae in aliam speciem peccati mortalis trahunt, semper sunt confitendae:
              quia gratia quae in sacramento poenitentiae datur, restaurat, si qua inclinatio ad
              peccatum ex talium cogitatione proveniat vel in confitente vel in sacerdote. Unde
              dicit Gregorius in pastorali: <quote xml:id="ta-l4d16q3-Qd1e514">fit plerumque ut dum rectoris animus aliena
                tentamenta cognoscit, auditis tentationibus etiam ipse pulsetur. Sed haec nequaquam
                pastori timenda sunt: quia tanto facilius a sua eripitur, quanto misericordius ex
                aliena tentatione fatigatur</quote>. Si tamen sacerdotem lascivum et ad hujusmodi
              peccata pronum viderit, debet accipere licentiam confitendi alteri sacerdoti: et si
              non dederit, ad superiorem recurrere. Si autem circumstantiae non aggravant in
              infinitum, novam speciem peccati mortalis conferendo, quandoque laudabiliter
              reticentur adhibita debita discretione secundum considerationem turpitudinis
              circumstantiae, et pronitatem inclinationis ad peccatum ex ejus confessione in ipso
              confitente vel in sacerdote.</p>
            <p xml:id="ta-l4d16q3-d1e518">Ad quintum dicendum, quod homo in confessione debet famam alterius custodire quantum
              potest, sed suam conscientiam magis purgare debet: et ideo si circumstantia quae ducit
              in cognitionem personae, sit de necessitate confessionis, secundum regulam datam, tunc
              debet confiteri occultando personam quantum potest. Si autem non sit de necessitate
              confessionis, debet dimittere, ne peccatum alterius prodat.</p>
          </div>
        </div>
      </div>
    </body>
  </text>
</TEI>