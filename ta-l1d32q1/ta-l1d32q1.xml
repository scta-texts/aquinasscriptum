<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber I, Distinctio 32, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Liber I, Distinctio 32, Quaestio 1</title>
          <date when="2016-03-15">March 15, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-15">March 15, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l1d32q1">
        <head xml:id="ta-l1d32q1-Hd1e89">Quaestio 1</head>
        <div xml:id="ta-l1d32q1-Dd1e92">
          <head xml:id="ta-l1d32q1-Hd1e94">Distinctio 32</head>
          <head xml:id="ta-l1d32q1-Hd1e97">Prooemium</head>
          <p xml:id="ta-l1d32q1-d1e100">Postquam determinavit de propriis et appropriatis personarum, hic inquirit qualiter ad
            invicem divinae personae comparentur secundum propria vel appropriata; et dividitur in
            partes tres: in prima ostendit qualiter comparentur secundum proprium vel appropriatum
            spiritui sancto; in secunda qualiter comparentur secundum proprium vel appropriatum
            filii, ibi: <quote xml:id="ta-l1d32q1-Qd1e102">praeterea diligenter investigari oportet, utrum pater sapiens sit
              sapientia quam genuit</quote>; in tertia inquirit qualiter comparentur secundum
            utrumque simul; scilicet de uno per comparationem ad alterum, ibi: <quote xml:id="ta-l1d32q1-Qd1e105">praeterea
              diligenter notandum est</quote>. Circa primum duo facit: primo movet quaestionem;
            secundo determinat eam, ibi: <quote xml:id="ta-l1d32q1-Qd1e108">huic quaestioni (...) id solum respondemus.
              Praeterea diligenter investigari oportet</quote>. Hic inquirit quomodo comparentur
            secundum appropriatum filii, quod est sapientia; et dividitur in partes duas: in prima
            movet quaestionem, et determinat veritatem; in secunda excludit quamdam dubitationem ex
            determinatione occasionatam, ibi: <quote xml:id="ta-l1d32q1-Qd1e111">post haec quaeri solet a quibusdam, utrum
              filius sit sapiens sapientia genita, vel ingenita</quote>. Prima in duas: in prima
            inquirit utrum pater sit sapiens sapientia genita, vel ingenita, et determinat eam; in
            secunda inquirit utrum filius sit sapiens sapientia genita, vel ingenita et determinat
            eam; primo ostendens quod non est sapiens sapientia genita sed sapientia ingenita;
            secundo ostendens quod est sapiens per sapientiam genitam. Et sic patet responsio ad
            quaestionem per distinctionem; quia ablativus sapientia potest construi in habitudine
            principii efficientis; et sic est sensus, quod sit sapiens a sapientia genita; et hoc
            falsum est: vel potest construi in habitudine causae formalis; et sic est sensus, quod
            sit sapiens per sapientiam genitam formaliter, et hoc verum est; et hoc dicit, ibi:
              <quote xml:id="ta-l1d32q1-Qd1e114">ex praedictis constat quod filius non est sapiens a se, neque de se. Post haec
              a quibusdam solet quaeri, utrum una tantum sit sapientia patris</quote>. Hic excludit
            dubitationem ex praedictis ortam; et circa hoc tria facit: primo movet dubitationem;
            secundo ponit determinationem, ibi: <quote xml:id="ta-l1d32q1-Qd1e118">haec et similia tamquam sophistica, (...)
              abjicimus</quote>; tertio manifestat per similitudinem; ibi: <quote xml:id="ta-l1d32q1-Qd1e121">et sicut in
              Trinitate dilectio est quae est pater, filius et spiritus sanctus (...) et tamen
              spiritus sanctus dilectio est, quae non est pater vel filius (...) ita in Trinitate
              sapientia est quae est pater et filius et spiritus sanctus (...) et tamen filius est
              sapientia quae non est pater vel spiritus sanctus. Praeterea diligenter notandum
              est</quote>. Hic inquirit de uno per comparationem ad aliud; et primo movet
            quaestionem; secundo addit quaestionis difficultatem, relinquens quaestionem insolutam,
            ibi: <quote xml:id="ta-l1d32q1-Qd1e124">difficilem mihi fateor hanc quaestionem</quote>. Hic est duplex quaestio.
            Primo de his quae pertinent ad spiritum sanctum. Secundo de his quae pertinent ad
            filium. Circa primum quaeruntur tria: 1 utrum pater diligat filium spiritu sancto; 2
            utrum pater diligat se spiritu sancto; 3 utrum pater et filius diligant nos spiritu
            sancto.</p>
        </div>
        <div xml:id="ta-l1d32q1-Dd1e129" type="articulus">
          <head xml:id="ta-l1d32q1-Hd1e131">Articulus 1</head>

          <head xml:id="ta-l1d32q1-Hd1e134" type="question-title">Utrum pater diligat filium spiritu sancto</head>

          <p xml:id="ta-l1d32q1-d1e137">Ad primum sic proceditur. Videtur quod pater non diligat filium spiritu sancto. Sicut
            enim idem est Deo esse quod sapere, ita idem est Deo esse quod diligere. Sed Deus pater
            non dicitur esse aliquo modo spiritu sancto. Ergo videtur quod nec diligere.</p>
          <p xml:id="ta-l1d32q1-d1e140">Praeterea, cum dicitur: pater diligit filium spiritu sancto, oportet quod ablativus
            constituatur in habitudine alicujus causae, vel quasi efficientis, vel quasi formalis.
            Sed omnis talis constructio potest resolvi et exponi per aliquam praepositionem
            designantem habitudinem causae. Ergo videtur quod pater diligat filium vel a spiritu
            sancto, vel per spiritum sanctum. Harum autem utraque videtur esse falsa; quia spiritus
            sanctus non habet aliquam habitudinem principii respectu patris; sicut praepositio
            designat. Ergo videtur quod etiam haec sit falsa: pater diligit filium spiritu
            sancto.</p>
          <p xml:id="ta-l1d32q1-d1e143">Item, hoc verbum diligit aut significat actum essentialem aut notionalem. Si
            essentialem, cum idem judicium sit de omnibus essentialibus, poterit loco ejus poni
            alius actus essentialis; ut dicatur pater vivere spiritu sancto, vel intelligere aut
            velle; quod falsum est. Si autem dicat actum notionalem, non dicit aliam notionem quam
            communem spirationem. Ergo loco ejus poterit poni hoc verbum spirat, ut dicatur: pater
            spirat spiritum sanctum spiritu sancto; quod falsum est. Ergo et prima omnibus modis
            falsa est.</p>
          <p xml:id="ta-l1d32q1-d1e147">Praeterea, omnis amor quo aliqui se diligunt, est vinculum vel nexus uniens eos. Sed
            spiritus sanctus non potest unire patrem et filium; quia omne uniens habet aliquem
            influxum super unita, sicut unionem faciens. Ergo videtur quod pater et filius non
            diligant se spiritu sancto.</p>
          <p xml:id="ta-l1d32q1-d1e150">Contra, sicut amor alicujus hominis procedit ab eo, ita et spiritus sanctus procedit a
            patre et filio ut amor. Sed unus homo diligit alium amore qui ab ipso procedit. Ergo et
            pater diligit filium spiritu sancto, qui est amor ab ipso procedens; et est ratio
            Hugonis de sancto Victore.</p>
          <p xml:id="ta-l1d32q1-d1e153">Praeterea, omni amore perfecto aliquid diligitur. Si ergo spiritus sanctus est amor
            perfectus, quod utique verum est, videtur quod eo aliquis diligat, et aliquis diligatur.
            Sed non nisi pater et filius. Ergo pater et filius diligunt se spiritu sancto.</p>
          <p xml:id="ta-l1d32q1-d1e156">Respondeo dicendum, quod circa hoc sunt plurimae opiniones. Quidam enim dicunt omnes
            hujusmodi locutiones esse falsas, et in suo simili ab Augustino retractatas, ubi
            retractavit quod prius dixerat, patrem sapientia ab eo genita sapientem esse, ut in
            notula in littera posita patet. Sed hoc non videtur conveniens; quia Augustinus ea quae
            retractare voluit, specialiter expressit; et praeterea ipse non retractavit dicta
            aliorum, sed tantum sua. Unde cum ipse et omnes alii communiter talibus locutionibus
            utantur, praesumptuosum videtur eas negare. Ideo alii dicunt, eas quidem veras esse, sed
            improprias, et sic exponendas: pater et filius diligunt se spiritu sancto, idest amore
            essentiali, qui spiritui sancto appropriatur. Hoc etiam non videtur conveniens; quia sic
            etiam pater diceretur sapiens filio, idest sapientia essentiali, quae filio
            appropriatur, et diceretur bonus spiritu sancto propter eamdem rationem. Ideo alii
            dixerunt, quod est vera et propria; et horum multiplex est opinio. Quidam enim dicunt,
            quod ablativus ille resolvendus est in praepositionem, ut sit sensus: pater diligit
            filium spiritu sancto, idest per spiritum sanctum; et tunc quod ly per denotat
            subauctoritatem in spiritu sancto, et auctoritatem in patre et filio, sicut cum dicitur,
            quod pater operatur per filium. Sed hoc non videtur conveniens; quia per praepositionem
            per designatur habitudo causae in causali cui adjungitur, quamvis non respectu
            operantis, sed respectu operati. Filius enim habet causalitatem in creatura, quamvis non
            sit principium operationis in patre. Sed cum dicitur: pater diligit filium per spiritum
            sanctum, non denotatur aliquis effectus in creatura, nec aliquid cujus principium
            spiritus sanctus sit; et ideo non est similis ratio dicendi. Et ideo quidam dicunt quod
            ablativus construitur in habitudine signi, et quasi effectus; quia sicut generatio
            quodammodo terminatur ad filium, ita spiratio quae designatur in dilectione, terminatur
            ad spiritum sanctum. Unde exponunt sic: pater et filius diligunt se spiritu sancto;
            idest, spiritus sanctus est signum quod pater et filius diligunt se. Sed hoc non videtur
            conveniens; quia etiam amor creatus est signum dilectionis, qua pater et filius diligunt
            se; et ita per viam istam diceretur, quod pater et filius diligunt se amore creato, quod
            falsum est. Praeterea spiritus sanctus est amor patris, et amore formaliter aliquid
            diligitur; et ita spiritu sancto, etiam formaliter loquendo, pater diligit. Et ideo alii
            dixerunt, quod ablativus ille construitur in habitudine formae; quia pater et filius
            formaliter amore diligunt qui est spiritus sanctus. Sed hoc etiam ex toto non videtur
            sufficiens; quia forma non denominat aliquid nisi inhaereat; et ita cum spiritus sanctus
            non se habeat ad patrem ut inhaerens, sed ut per se subsistens, non potest esse quod sit
            sicut forma eliciens actum dilectionis. Et praeterea forma habet rationem principii
            respectu ejus cujus est forma, quaecumque forma sit, vel quantum ad esse substantiale,
            vel accidentale, et operationem consequentem; et ita spiritus sanctus esset principium
            alicujus in patre; quod falsum est. Et ideo alii dixerunt, quorum videtur esse auctor
            Hugo de s. Victore ubi supra, quod construitur in habitudine quasi effectus formalis, ut
            dicatur effectus largo modo omne id quod a principio est, quia proprie in divinis non
            est efficiens et effectum; et formale dicatur, quod habet actum formae in denominando.
            Et est sensus: a patre et filio procedit amor, qui est spiritus sanctus, quo diligit se.
            Unde haec opinio simul concludit duas ultimas praedictarum; unde perfectius continet
            veritatem, et sibi consentiendum videtur. Tamen ad explanationem ejus sciendum est, quod
            secundum diversam naturam generis diversus est modus denominationis. Quaedam enim genera
            secundum rationem suam significant ut inhaerens, sicut qualitas et quantitas, et
            hujusmodi; et in talibus non fit denominatio nisi per formam inhaerentem, quae est
            secundum aliquod esse vel substantiale vel accidentale. Quaedam autem significant
            secundum rationem suam, ut ab alio ens, et non ut inhaerens, sicut praecipue patet in
            actione. Actio enim, secundum quod est actio, significatur ut ab agente; et quod sit in
            agente, hoc accidit sibi inquantum est accidens. Unde in genere actionis denominatur
            accidens per id quod ab eo est, et non per id quod principium ejus est; sicut dicitur
            actione agens; nec tamen actio est principium agentis, sed e converso. Et si per
            impossibile poneretur esse aliquam actionem quae non esset accidens, non esset
            inhaerens, et tamen denominaret agentem, et tunc agens denominaretur per id quod ab eo
            est, et in eo non est ut inhaerens. Sed quia cujuslibet actionis principium est aliqua
            forma inhaerens, ideo aliquid potest dici agens duobus modis; vel ipsa actione, quae
            denominat agentem et non est principium ejus; vel forma, quae est principium actionis in
            agente, et secundum quid principium agentis; sicut dicimus ignem moveri sursum motu
            proprio, et levitate. His visis, patet de facili qualiter concedendum sit quod dictum
            est, et quid est quod dubitationem induxerit. Diligere enim in divinis potest dici vel
            essentialiter, secundum quod non importat nisi processionem secundum rationem; vel
            notionaliter, secundum quod importat processionem realem amoris ab amante: et ab utroque
            modo invenitur amor dupliciter dici: scilicet ut qualitas, prout amor significat habitum
            amantis in amante; et ut operatio, prout amor significat actum vel passionem amantis in
            amante. Si igitur diligere sumatur essentialiter, cum dicitur, pater diligit filium,
            dicetur diligere denominative amore qui est actus essentialis, et sicut principio illius
            actus, ipsa caritate, quae est substantia divina. Si autem sumatur notionaliter, tunc,
            si amor significat formam quae est principium hujus actus, dicetur pater diligere filium
            ipsa proprietate quae est principium processionis spiritus sancti, sicut paternitas est
            principium generationis filii. Si autem amor nominet ipsam actionem procedentem, sic
            pater dicitur diligere filium amore qui est spiritus sanctus, vel spiritu sancto; licet
            hoc non adeo expressam contineret veritatem. Et similiter est in aliis nominibus
            personalibus quae significant personam per modum operationis, ut verbum; et ideo
            dicitur, quod pater dicit verbo suo.</p>
          <p xml:id="ta-l1d32q1-d1e159">Ad primum igitur dicendum, quod diligere, prout essentialiter sumitur, est omnibus
            modis idem quod esse, et quantum ad rem, et quantum ad modum significandi, qui est
            significare absolute in divinis. Unde accipiendo hoc modo diligere, nullo modo pater
            diligit spiritu sancto. Sed diligere notionaliter sumptum, non idem est patri quod esse,
            secundum modum significandi; quia diligere dicitur relative, et esse absolute; et ideo
            non sequitur quod spiritu sancto sit, quamvis spiritu sancto diligat: sicut paternitate
            est pater, nec tamen paternitate est. Sed sapere in divinis nunquam dicitur nisi
            essentialiter; et ideo nullo modo potest dici quod pater sit sapiens sapientia
            genita.</p>
          <p xml:id="ta-l1d32q1-d1e162">Ad secundum dicendum, quod, sicut dictum est, in corp. art., amor personalis non se
            habet ad patrem diligentem ut principium dilectionis, sed magis ut actus denominans: et
            ideo non construitur in habitudine alicujus principii, nec in habitudine formae
            inquantum forma est principium, sed solum inquantum forma est denominans; ut cum
            dicitur: iste est agens actione. Et ideo, quia propositiones important expresse
            habitudinem causae, non ita est propria ista: pater diligit filium per spiritum sanctum,
            sicut haec: pater diligit spiritu sancto. Quamvis etiam concedi possit, inquantum est
            principium denominationis, non simpliciter. Haec autem: pater diligit a spiritu sancto,
            nullo modo concedenda est: quia dicit principium per modum efficientis.</p>
          <p xml:id="ta-l1d32q1-d1e166">Ad tertium dicendum, quod non dicit actum essentialem, sed notionalem. Sciendum tamen
            est, quod in actu notionali, qui est diligere, duo intelliguntur; scilicet actus ipse,
            et exitus actus ab agente: et ipse actus est persona spiritus sancti; sed emanatio actus
            ab agente est proprie notio, sive notionalis actus, qui est processio: et ideo etiam
            persona spiritus sancti non significatur per actum designatum verbo, quia verbum
            significat actum ut egredientem ab agente, sed significatur per actum designatum nomine
            quod significat actum absolute, ut amor et dilectio. Diligere autem proprie dicit
            notionem, quia diligere idem est quod amorem emittere. Unde in verbo diligendi
            importatur et ipse actus, qui est persona, ratione cujus secundum illum actum
            denominatur pater diligens amore, qui est persona spiritus sancti; et importat
            emissionem actus, ratione cujus est notionale. Sed hoc verbum spirat significat ipsam
            emissionem actus, et non actum emissum: et ideo pater non dicitur spirans spiritu
            sancto, sed actu, vel proprietate spirationis. Et simile est de generatione: quia
            generatio dicit emissionem geniti; unde non dicitur quod pater generat verbo; sed dicere
            dicit emissionem verbi, et verbum emissum: et ideo dicitur, quod dicit verbo. Verbum
            autem nominat id quod emissum est, et non emissionem; et ideo verbum est personale,
            sicut et amor: et diligere est notionale, sicut dicere.</p>
          <p xml:id="ta-l1d32q1-d1e169">Ad quartum dicendum, quod haec est vera: pater et filius uniuntur spiritu sancto,
            secundum quod spiritus sanctus est ipsa unio, sicut et amor quo formaliter uniuntur, ut
            dictum est, dist. 10, quaest. 1, art. 4, sicut eo quod ab eis procedit, sicut aliqui
            uniuntur uno actu. Nec tamen ista simpliciter concedenda est, quod spiritus uniat patrem
            et filium; quia unire significat per modum unientis effective, quod non convenit
            spiritui sancto. Potest tamen concedi, si intelligatur uniens formaliter, sicut albedo
            dicitur facere album.</p>
        </div>
        <div xml:id="ta-l1d32q1-Dd1e173" type="articulus">
          <head xml:id="ta-l1d32q1-Hd1e175">Articulus 2</head>

          <head xml:id="ta-l1d32q1-Hd1e178" type="question-title">Utrum pater diligat se spiritu sancto</head>

          <p xml:id="ta-l1d32q1-d1e181">Ad secundum sic proceditur. Videtur quod pater non diligat se spiritu sancto. Aut enim
            diligere importat actum essentialem, aut notionalem. Si essentialem, communis est toti
            Trinitati, et significat divinam essentiam. Ergo non diligit se essentialiter spiritu
            sancto. Si autem significat actum notionalem; contra: nullus actus notionalis
            reflectitur super eum a quo est: non enim pater generat se. Si igitur diligere sit actus
            notionalis, videtur quod haec sit falsa: pater diligit se spiritu sancto.</p>
          <p xml:id="ta-l1d32q1-d1e184">Praeterea, processio spiritus sancti secundum ordinem naturae praesupponit generationem
            filii: quia spiritus sanctus procedit a patre et filio. Sed quidquid convenit patri
            secundum seipsum, potest etiam sibi convenire, generatione filii non intellecta. Ergo
            cum diligere se dicatur de patre respectu sui ipsius, videtur quod non diligat se
            spiritu sancto: quia sic spiritus sanctus intelligeretur procedere a patre per modum
            amoris, etiam filio non existente.</p>
          <p xml:id="ta-l1d32q1-d1e187">Item, amor gratuitus semper in alterum tendit, ut dicit Gregorius, quod caritas minus
            quam inter duos haberi non potest. Sed caritas creata est exemplata a caritate increata,
            quae est spiritus sanctus. Ergo videtur quod amor iste quo diligit pater seipsum, non
            sit amor personalis, qui est spiritus sanctus.</p>
          <p xml:id="ta-l1d32q1-d1e191">Praeterea, quocumque amore amat se pater, amat se filius et spiritus sanctus. Si igitur
            pater amat se spiritu sancto, ergo et spiritus sanctus amabit se spiritu sancto. Sed
            omnis amor procedit ab amante. Ergo spiritus sanctus procedit a seipso, quod est
            inconveniens. Ergo nec pater spiritu sancto amat se.</p>
          <p xml:id="ta-l1d32q1-d1e194">Contra, pater eodem amore amat filium et seipsum. Sed filium diligit spiritu sancto.
            Ergo et seipsum spiritu sancto amat.</p>
          <p xml:id="ta-l1d32q1-d1e197">Praeterea, sicut amor est proprium spiritus sancti; ita et verbum proprium filii. Sed,
            secundum Anselmum, pater dicit se verbo, scilicet quod est filius. Ergo et amat se amore
            ab ipso procedente, qui est spiritus sanctus.</p>
          <p xml:id="ta-l1d32q1-d1e200">Respondeo dicendum, quod cum dicitur pater diligit se spiritu sancto, potest intelligi
            de dilectione essentiali vel notionali. Si de dilectione essentiali, sic, sicut nec
            filium, ita nec seipsum spiritu sancto diligit; sed caritate essentiali et operatione
            essentiali. Si autem intelligatur de dilectione notionali, sic, sicut filium, ita et se
            spiritu sancto amat: quia diligere notionaliter sumptum nihil aliud dicit quam esse
            principium amoris personalis, qui est spiritus sanctus; quia amor qui significatur per
            modum operationis, denominat patrem a quo est, ut pater dicatur spiritu sancto diligere.
            Et cum tota ratio dilectionis quae est in filio, sit in patre, et e converso; ex neutra
            parte potest impediri quin pater spiritu sancto seipsum diligat, scilicet nec ex parte
            spirantis amorem, nec ex parte diligibilis: quia ipse pater ex una parte sufficiens
            principium est spiritus sancti, et ex alia parte sufficiens ratio diligibilitatis in
            ipso est, et etiam in spiritu sancto. Unde sicut pater filium spiritu sancto diligit;
            ita et seipsum et spiritum sanctum spiritu sancto diligit.</p>
          <p xml:id="ta-l1d32q1-d1e203">Ad primum igitur dicendum, quod intelligitur de actu notionali. Sed sciendum est, quod
            cum actus omnis notionalis importet rationem principii quantum ad originem divinae
            personae, hoc contingit dupliciter: quandoque enim designatur ratio principii respectu
            ejus in quod terminatur actus notionalis, ut cum dicitur: pater generat filium: generare
            enim importat habitudinem principii quae est in generante respectu generati: et in
            talibus non potest fieri reciprocatio, ut dicatur quod pater generat se; quia nulla
            persona est principium sui ipsius: quandoque autem habitudo principii non importatur
            respectu ejus in quod transit actus, ut patet cum dicitur: pater dat essentiam filio:
            non enim significatur pater esse principium dati quod est essentia, sed ejus cui datur;
            et similiter est in hoc verbo diligere, quod importat habitudinem principii, non
            diligentis ad dilectum, sed diligentis ad amorem, qui importatur in verbo diligit; et
            ideo in talibus potest esse reciprocatio: et hoc contingit, quia verbum diligere non
            tantum importat emissionem, sed ipsum amorem emissum; unde si accipiatur separatim id
            quod ad originem pertinet tantum, non erit conversio; non enim potest dici, quod pater
            spiret se.</p>
          <p xml:id="ta-l1d32q1-d1e206">Ad secundum dicendum, quod si generatio filii non esset, pater non diligeret se spiritu
            sancto; quia nec pater esset, cum persona patris paternitate constituatur. Si tamen
            detur per impossibile quod persona patris remaneat, poterit per se amorem spirare
            personalem. Nec tamen ab hoc excluditur filius: quia omnis patris perfectio est etiam
            filii, in qua secundum relationem originis non opponuntur.</p>
          <p xml:id="ta-l1d32q1-d1e210">Ad tertium dicendum, quod amor gratuitus non est amor privatus, qui in alterum tendat;
            nihilominus tamen et in ipsum amantem reflectitur; non enim tantum proximus ex caritate
            diligendus est; sed etiam seipsum et quantum ad animam et quantum ad corpus ex caritate
            debet homo diligere; et ita etiam pater spiritu sancto diligit.</p>
          <p xml:id="ta-l1d32q1-d1e213">Ad quartum dicendum, quod cum dicitur, spiritus sanctus diligit se spiritu sancto, si
            intelligatur de dilectione essentiali, expresse verum est; quia sicut seipso Deus est,
            ita seipso essentialiter diligens est. Si autem intelligatur de dilectione notionali,
            tunc in hoc verbo diligere importatur quasi duplex actus; scilicet ipse actus amoris qui
            significat personam spiritus sancti, et emissio amoris. Unde diligere notionaliter
            sumptum, nihil aliud est quam spirare amorem. Per spirare enim significatur ipsa
            emissio; sed per amorem persona spiritus sancti; ac si diceretur generare filium. Unde
            sicut filio non competit generare filium, ita nec spiritui sancto spirare amorem. Nec ex
            hoc aliquid imperfectionis in spiritu sancto vel in filio relinquitur, ut ex praedictis
            patet, dist. 7: et ideo secundum hunc sensum non conceditur quod spiritus sanctus
            notionaliter diligat. Si autem ab intellectu hujus verbi diligit separetur actus
            originis per quem efficitur notionale; et remaneret tantum id quod personale est,
            scilicet ipse amor: sic spiritui sancto conveniret: quia ipse procedit ut operatio
            subsistens. Unde ipsa operatio est operans; et secundum hoc spiritus sanctus etiam
            seipso diligeret seipsum vel patrem; et tunc diligere non importaret aliquid notionale,
            sed tantum personam alio modo significatam. Unde hoc verbum diligere potest tripliciter
            sumi. Aut secundum quod dicit essentiam tantum; et tunc dicit exitum secundum rationem
            operationis essentialis, quae est ipsa essentia, ab essentia divina; et sic pater non
            diligit spiritu sancto, et similiter filius et spiritus sanctus. Aut secundum quod
            nominat tantum personam spiritus sancti; et sic etiam non dicit exitum, nisi secundum
            rationem; unde secundum hoc convenit tantum spiritui sancto diligere. Sed iste modus
            inconsuetus est. Aut dicit exitum realem; et tunc simul importat notionem activam, et
            personam spiritus sancti; et tunc non convenit nisi patri et filio.</p>
        </div>
        <div xml:id="ta-l1d32q1-Dd1e217" type="articulus">
          <head xml:id="ta-l1d32q1-Hd1e219">Articulus 3</head>

          <head xml:id="ta-l1d32q1-Hd1e222" type="question-title">Utrum pater et filius diligant nos spiritu sancto</head>

          <p xml:id="ta-l1d32q1-d1e225">Ad tertium sic proceditur. Videtur quod pater et filius non diligant nos spiritu
            sancto. Omne enim dictum de Deo connotans effectum in creatura, est essentiale. Sed cum
            Deus dicitur creaturam diligere, in dilectione connotatur effectus in creatura, quem
            diligendo confert. Ergo oportet quod essentialiter sumatur. Sed dictum est, art. antec.,
            quod pater et filius nullo modo diligunt spiritu sancto, si diligere essentialiter
            sumatur; quia spiritus sanctus nullam rationem habet principii respectu alicujus
            essentialis, neque per modum denominantis, neque alio modo. Ergo videtur quod pater et
            filius non diligunt nos spiritu sancto.</p>
          <p xml:id="ta-l1d32q1-d1e228">Praeterea, cum dicitur, pater diligit filium spiritu sancto, ut supra dictum est,
            secundum opinionem Hugonis de s. Victore, ablativus construitur in habitudine effectus
            quasi formalis. Sed in illa comparatione qua Deus ad creaturam comparatur, nullo modo se
            habet spiritus sanctus ut effectus, immo magis id quod in creatura efficitur. Ergo
            videtur quod non possit salvari haec eadem ratio veritatis.</p>
          <p xml:id="ta-l1d32q1-d1e231">Item, sicut dilectio se habet ad spiritum sanctum, ita et generatio ad filium. Sed
            pater non generat nos filio; immo potius dicitur nos regenerare spiritu sancto. Ergo
            videtur quod nec nos spiritu sancto diligat.</p>
          <p xml:id="ta-l1d32q1-d1e235">Contra est quod dicitur Joann. 17, 22: <quote xml:id="ta-l1d32q1-Qd1e237" source="http://scta.info/resource/io17_22@9-15">ut sint unum in nobis, sicut et nos unum
              sumus</quote>. Non enim loquitur ibi de unitate essentiali tantum; quia illo modo Deo
            non unimur; sed de unitate consonantiae, vel amoris, quod est spiritus sanctus. Ergo
            videtur quod sicut pater et filius diligunt se spiritu sancto, ita et nos.</p>
          <p xml:id="ta-l1d32q1-d1e241">Praeterea, sicut verbum est proprium filii, ita et amor proprium spiritus sancti. Sed
            pater dicit omnem creaturam verbo suo; unde Augustinus: <quote xml:id="ta-l1d32q1-Qd1e243">dixit, et facta sunt;
              idest, verbum genuit in quo erat ut fierent</quote>. Ergo diligit creaturam amore suo,
            qui est spiritus sanctus.</p>
          <p xml:id="ta-l1d32q1-d1e247">Respondeo dicendum simpliciter quod pater et filius nos diligunt spiritu sancto, sicut
            supra, 10 dist., expresse habetur. Sciendum tamen est ad ejus intellectum, quod
            processio divinarum personarum est quaedam origo processionis creaturarum; cum omne quod
            est primum in aliquo genere, sit causa eorum quae sunt post; sed tamen efficientia
            creaturarum essentiae communi attribuitur. Unde dicendum est, quod cum dicitur, pater et
            filius diligunt nos spiritu sancto, hoc verbum diligere potest sumi essentialiter et
            notionaliter; et utroque modo vera est locutio. Si enim sumatur essentialiter, tunc in
            verbo dilectionis designabitur efficientia totius Trinitatis, et in ablativo designante
            personam spiritus sancti, designabitur ratio efficientiae, non ex parte efficientis, sed
            ex parte effectorum, quorum ratio et origo est processio spiritus sancti, sicut et
            verbum; quamvis proprie verbum sit ratio creaturarum, secundum quod exeunt a Deo per
            modum intellectus. Unde dicitur, quod pater dicit omnia verbo, vel arte sua. Sed
            spiritus sanctus est ratio earum, prout exeunt a Deo per libertatem voluntatis; et ideo
            dicitur proprie diligere creaturam spiritu sancto, et non verbo. Si autem sumatur
            notionaliter; tunc est vera etiam locutio, sed habet aliam rationem veritatis; quia
            verbum dilectionis non importabit ex principali intentione habitudinem efficientiae
            respectu creaturae; sed principaliter denotabit rationem hujus efficientiae ex parte
            effectorum, et ex consequenti dabit intelligere habitudinem efficientiae, ut supra
            dictum est, 30 dist., quaest. 1, art. 3, et tunc est sensus: pater diligit creaturam
            spiritu sancto; idest, spirat amorem personalem, qui est ratio omnis liberalis
            collationis factae a Deo creaturae.</p>
          <p xml:id="ta-l1d32q1-d1e250">Ad primum igitur dicendum, quod sicut dictum est, in corp. art., utroque modo potest
            sumi. Si enim sumatur essentialiter, nihil sequitur inconveniens; quia spiritus sanctus
            non designabit principium diligentium, sed dilectorum. Unde tunc designabitur habitudo
            ablativi substantive in ipso ablativo, ut dicit Praepositinus. Si autem sumatur
            notionaliter, nominativus poterit connotare effectum in creatura per modum habitudinis
            ad terminum, sicut supra dictum est, 30 dist., art. 2.</p>
          <p xml:id="ta-l1d32q1-d1e253">Ad secundum dicendum, quod sicut in egressu artificiatorum ab arte est considerare
            duplicem processum; scilicet ipsius artis ab artifice, quam de corde suo adinvenit; et
            secundo processum artificiatorum ab ipsa arte inventa; ita etiam in processu voluntatis
            est duo considerare; scilicet exitum amoris ab amante, et secundo exitum ipsius rei
            datae per amorem ab amore. Unde quantum ad primum exitum se habet spiritus sanctus in
            comparatione Dei ad creaturam ut effectus, sive quod est de principio, sicut et verbum;
            sed quantum ad secundum exitum utrumque se habet ut principium, scilicet et verbum et
            amor; sed creatura ut effectus.</p>
          <p xml:id="ta-l1d32q1-d1e256">Ad tertium dicendum, quod hoc verbum generat importat tantum originem personae, et non
            importat personam per modum actus, sicut diligere et dicere important utrumque; et ideo
            pater non denominatur generans filio, sed generatione; denominatur autem diligens amore
            qui est spiritus sanctus. Generatio autem qua nos regenerat, non est per naturam, sed
            per voluntatem; et ideo ex parte nostra accipiendo, spiritus sanctus est ratio talis
            generationis magis quam filius, qui procedit per modum naturae.</p>
        </div>
      </div>
    </body>
  </text>
</TEI>