<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum IV, Distinctio 46, Quaestio 2</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Librum IV, Distinctio 46, Quaestio 2</title>
          <date when="2016-03-19">March 19, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-19">March 19, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="G" n="ghent567">Ghent, Belgium, Ghent University Library, 567</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#G" n="662a"/>
      </div>
    </front>
    <body>
      <div xml:id="ta-l4d46q2">
        <head xml:id="ta-l4d46q2-Hd1e97">Librum IV, Distinctio 46, Quaestio 2</head>
        <div xml:id="ta-l4d46q2-Dd1e100">
          <head xml:id="ta-l4d46q2-Hd1e102">Prooemium</head>
          <p xml:id="ta-l4d46q2-d1e105">Deinde quaeritur de misericordia Dei; et circa hoc quaeruntur tria: 1 utrum in Deo sit
            ponere misericordiam; 2 de effectu ipsius; 3 utrum misericordia Dei patiatur poenas
            damnatorum esse perpetuas.</p>

        </div>
        <div xml:id="ta-l4d46q2-Dd1e109" type="articulus">
          <head xml:id="ta-l4d46q2-Hd1e111">Articulus 1</head>

          <head xml:id="ta-l4d46q2-Hd1e114" type="questionTitle">Utrum sit misericordia in Deo</head>

          <div xml:id="ta-l4d46q2-Dd1e117">
            <head xml:id="ta-l4d46q2-Hd1e119">Quaestiuncula 1</head>
            <p xml:id="ta-l4d46q2-d1e122">Ad primum sic proceditur. Videtur quod in Deo non sit misericordia. Sicut enim dicit
              Damascenus, misericordia est compassio de alienis malis. Sed compassio non cadit in
              Deo. Ergo nec misericordia.</p>
            <p xml:id="ta-l4d46q2-d1e125">Praeterea, misericordia miseriam respicit. Sed quanto aliquis est magis peccator,
              tanto magis est miser; quia Proverb. 14, 34: <quote xml:id="ta-l4d46q2-Qd1e127">miseros facit populos
                peccatum</quote>. Ergo si Deus est misericors, quanto aliquis est magis peccator,
              tanto magis ei providebit; quod videtur absurdum.</p>
            <p xml:id="ta-l4d46q2-d1e131">Praeterea, misericordia inclinat misericordem ad alienam miseriam repellendam. Ergo
              misericors nec alii miseriam infert, nec inferri permittit, si fieri potest. Sed Deus
              aliquos inducit in miseriam poenae, et permittit eos incidere in miseriam culpae. Ergo
              cum ipse sit omnipotens, non erit misericors.</p>
            <p xml:id="ta-l4d46q2-d1e134">Sed contra est quod in Psal. 144, 8, dicitur: <quote xml:id="ta-l4d46q2-Qd1e136">miserator et misericors
                dominus</quote>.</p>
            <p xml:id="ta-l4d46q2-d1e141">Praeterea, sicut Deus aliquos punit, ita et aliquibus parcit; est enim praestabilis
              super malitia; Joel. 2. Sed ex hoc quod punit, ponimus in Deo iram, quamvis ira sit
              passio. Ergo ex eo quod parcit, debet dici misericors, quamvis misericordia in nobis
              sit passio.</p>

          </div>
          <div xml:id="ta-l4d46q2-Dd1e145">
            <head xml:id="ta-l4d46q2-Hd1e147">Quaestiuncula 2</head>
            <p xml:id="ta-l4d46q2-d1e150">Ulterius. Videtur quod in Deo secundum eamdem rationem dicatur bonitas et
              misericordia. Constat enim quod Deus gentiles ex sola misericordia liberavit; Roman.
              15, 9: <quote xml:id="ta-l4d46q2-Qd1e152">gentes autem super misericordia honorare Deum</quote>. Sed conversionem
              gentium apostolus attribuit divinae bonitati; Rom. 11, 22: <quote xml:id="ta-l4d46q2-Qd1e155" ana="#rom11_22">vide bonitatem et
                severitatem Dei; in eos qui ceciderunt severitatem, in te autem bonitatem</quote>.
              Ergo bonitas et misericordia ejusdem sunt rationis in Deo.</p>
            <p xml:id="ta-l4d46q2-d1e159">Praeterea, principia per effectus cognoscuntur. Sed idem est effectus misericordiae
              et bonitatis; scilicet providere minus habentibus. Ergo eadem est ratio utriusque.</p>
            <p xml:id="ta-l4d46q2-d1e162">Praeterea, misericordia est quaedam virtus. Sed virtus est bonitas virtuosi. Ergo
              misericordia, inquantum hujusmodi, bonitas quaedam est; et ita videtur eadem ratio
              utriusque.</p>
            <p xml:id="ta-l4d46q2-d1e165">Sed contra, quaecumque sunt unius rationis, sunt etiam unius ambitus. Sed bonitas et
              misericordia non sunt unius ambitus; quia bonitas divina communicatur omnibus
              creaturis, inquantum a primo bono sunt omnia bona; misericordia autem non invenitur in
              omnibus creaturis, ut omnes misericordes dicantur. Ergo bonitas et misericordia non
              sunt ejusdem rationis.</p>
            <p xml:id="ta-l4d46q2-d1e169">Praeterea, misericordia non esset, nisi esset miseria. Sed bonitas esse potest etiam
              nulla miseria existente; quia bonum non dependet a malo, sicut nec habitus a
              privatione. Ergo misericordia et bonitas in Deo non sunt unius rationis.</p>

          </div>
          <div xml:id="ta-l4d46q2-Dd1e173">
            <head xml:id="ta-l4d46q2-Hd1e175">Quaestiuncula 3</head>
            <p xml:id="ta-l4d46q2-d1e178">Ulterius. Videtur quod opus divinae misericordiae ad attributum potentiae reducatur.
              Quia opus Dei ad illud attributum reducitur quod maxime per ipsum manifestatur. Sed
              opus misericordiae maxime manifestat Dei potentiam; unde in collecta dicitur:
                <quote xml:id="ta-l4d46q2-Qd1e180">Deus qui omnipotentiam tuam parcendo maxime et miserando manifestas</quote>.
              Ergo misericordiae opus ad omnipotentiam reducitur.</p>
            <p xml:id="ta-l4d46q2-d1e184">Praeterea, divina misericordia maxime manifestatur in justificatione impii. Sed majus
              est justificare impium quam creare caelum et terram, ut dicit Augustinus. Ergo cum
              creatio ad potentiam reducatur, videtur quod et misericordiae opus ad potentiam Dei
              reduci debeat.</p>
            <p xml:id="ta-l4d46q2-d1e187">Sed contra, videtur quod reducatur ad attributum sapientiae. Quia ipse non miseretur
              passione, sed judicio. Judicium autem ad sapientiam pertinet. Ergo et misericordiae
              opus sapientiae est attribuendum.</p>
            <p xml:id="ta-l4d46q2-d1e190">Praeterea, misericordia facit miseriam alicujus quodammodo esse in eo qui miseratur.
              Sed miseriae nostrae non possunt esse in Deo nisi per cognitionem. Ergo misericordia
              ad cognitionem seu sapientiam Dei pertinet.</p>
            <p xml:id="ta-l4d46q2-d1e194">Sed contra, videtur quod ad bonitatem. Quia Sap. 11, 27, ponitur pro ratione
              misericordiae amor divinus; dicitur enim: <quote xml:id="ta-l4d46q2-Qd1e196">parcis omnibus, quoniam tua sunt, qui
                amas animas</quote>. Sed amor ad bonitatem pertinet. Ergo misericordia bonitati est
              attribuenda.</p>
          </div>
          <div xml:id="ta-l4d46q2-Dd1e202">
            <head xml:id="ta-l4d46q2-Hd1e204">Quaestiuncula 1</head>
            <p xml:id="ta-l4d46q2-d1e207">Respondeo dicendum ad primam quaestionem, quod ex hoc homo dicitur misericors, quia
              miseriam alterius suam facit; quod quidem contingit quantum ad duo. Primo quantum ad
              hoc quod ipse quodammodo ex aliena miseria afficitur, inquantum compatitur patienti.
              Secundo secundum quamdam reputationem, quia miseriam proximi reputat quasi suam, et
              exinde movetur ad repellendum ejus miseriam per beneficium, sicut repelleret suam.
              Deus autem nullo modo miseriae particeps esse potest; unde secundum primum modum
              misericordia in eum non cadit; sed ipse hoc modo se habet in repellendo miserias
              aliorum, sicut se habet homo in repellendo miseriam eorum. Sicut homo enim in
              repellendo miseriam alicujus considerat hominis utilitatem cujus repellit miseriam;
              ita et Deus per sua beneficia repellens nostram miseriam, non ordinat hoc ad suam
              utilitatem, sed ad nostram; unde inquantum nostra miseria est quasi sua secundum
              reputationem quamdam ipsius qui eam repellit, sic dicitur misericors, et misereri; et
              propter hoc communiter dicitur, quod non est in eo misericordia secundum passionem,
              sed secundum effectum; qui tamen effectus ex affectu voluntatis procedit; qui non est
              passio, sed simplex voluntatis actus.</p>
            <p xml:id="ta-l4d46q2-d1e210">Ad primum ergo dicendum, quod Damascenus definit misericordiam prout est passio in
              nobis inventa; et per hunc modum Deo non competit.</p>
            <p xml:id="ta-l4d46q2-d1e213">Ad secundum dicendum, quod misericordia in nobis passio quaedam est; nulla autem
              passio est laudabilis, nisi secundum quod ratione regulatur; unde in nobis
              misericordia non est laudabilis, nisi secundum quod sequitur ordinem rationis. Nihil
              enim quod in nobis sit, transfertur in Deum, nisi eo modo quo in nobis est laudabile;
              et ideo misericordia in Deo est secundum rationem sapientiae ipsius; unde non oportet
              quod ex hoc ipso quod aliquis est magis peccator, majorem effectum misericordiae
              consequatur, nisi secundum quod est in divina sapientia ordinatum.</p>
            <p xml:id="ta-l4d46q2-d1e216">Et per hoc patet solutio ad tertium. Quia homo misericors non repellit alienam
              miseriam quantumcumque potest, sed quantum recta ratio permittit. Similiter et Deus
              repellit nostram miseriam secundum ordinem sapientiae suae; et ideo inducit miseriam
              poenae quibusdam, et permittit quosdam incidere in miseriam culpae.</p>

          </div>
          <div xml:id="ta-l4d46q2-Dd1e220">
            <head xml:id="ta-l4d46q2-Hd1e222">Quaestiuncula 2</head>
            <p xml:id="ta-l4d46q2-d1e225">Ad secundam quaestionem dicendum, quod ratio misericordiae et bonitatis differunt in
              tribus. Primo in hoc quod misericordia respicit terminum a quo, sed bonitas magis
              terminum ad quem. Ille enim cui Deus beneficia largitur, fit de deficiente perfectus.
              Bonitas ergo respicit communicationem perfectionis, quia bonum est diffusivum sui
              esse; sed misericordia respicit remotionem defectus. Secundo in hoc quod misericordia,
              proprie loquendo, pertinet ad providentiam divinam, qua bona sua communicat creaturis
              rationalibus tantum; respicit enim miseriam, quae cum sit contraria felicitati, non
              potest esse nisi rationalium creaturarum, quarum est felices esse. Sed bonitas
              respicit providentiam divinam respectu quarumlibet rerum. Tertio in hoc quod
              misericordia importat quamdam assimilationem providentis ad eum cui providetur,
              inquantum providens alterius miseriam quasi suam reputat; et ideo misericordia esse
              non potest nisi in natura intellectuali quae habet aestimationem miseriae alienae. Sed
              bonitas habet ordinem ad communicationem simpliciter; unde cuilibet creaturae quae
              habet perfectionem communicabilem, bonitas convenire potest. Potest et quarta
              differentia assignari; quia misericordia removet debitum ab eo cui providetur; non
              enim dicitur misericorditer dari alicui quod ei debetur; sed bonitas non removet
              debiti rationem ab eo cui aliquid datur; unde bonitas se habet communiter ad
              largitionem justitiae et misericordiae.</p>
            <p xml:id="ta-l4d46q2-d1e228">Ad primum ergo dicendum, quod non est inconveniens conversionem gentium et bonitati
              divinae et misericordiae etiam attribuere, quamvis ratione diversa, ut ex dictis
              patet.</p>
            <p xml:id="ta-l4d46q2-d1e231">Ad secundum dicendum, quod misericordia se habet ex additione ad bonitatem
              quodammodo, ut patet per praedicta; et ideo omne opus quod est misericordiae, est
              etiam bonitatis, sed non e converso.</p>
            <p xml:id="ta-l4d46q2-d1e234">Ad tertium dicendum, quod misericordia quamvis sit bonitas quaedam, tamen quaedam
              super rationem bonitatis addit; et secundum hoc non est omnino eadem ratio bonitatis
              et misericordiae, sicut non est omnino eadem ratio hominis et animalis.</p>

          </div>
          <div xml:id="ta-l4d46q2-Dd1e238">
            <head xml:id="ta-l4d46q2-Hd1e240">Quaestiuncula 3</head>
            <p xml:id="ta-l4d46q2-d1e243">Ad tertiam quaestionem dicendum, quod omne opus divinum ex potentia, sapientia et
              bonitate procedit; sed tamen opus aliquod appropriatur potentiae, sapientiae vel
              bonitati, secundum quod in eo mirabilius apparet id quod pertinet ad aliquod
              praedictorum attributorum. Potentia autem importat absolutam rationem principii
              aliquid producentis; sed sapientiae est ordinare; unde ad sapientiam pertinet modus
              producendi rem, quo aliquid ordinare in esse producitur; sed bonitas, quae habet
              rationem finis, respicit motivum ad producendum: et ideo in opere creationis, in quo
              admirabile redditur hoc praecipue quod res in esse productae sunt, manifestatur maxime
              divina potentia; sed in opere gubernationis, quo res ordinatae disponuntur, redditur
              ipse ordo rerum admirabilis, et ideo sapientiae attribuitur; sed opus recreationis
              admirabile redditur ex ipso motivo, quia <quote xml:id="ta-l4d46q2-Qd1e245">non ex operibus justitiae quae
                fecimus, sed propter suam bonitatem salvos nos fecit</quote>; unde attribuitur
              praecipue bonitati. Et quia ex hoc aliquid dicitur misericorditer esse factum quod non
              ex debito datur, sed ex bonitate largientis; ideo opus misericordiae, inquantum
              hujusmodi, bonitati appropriatur.</p>
            <p xml:id="ta-l4d46q2-d1e249">Ad primum ergo dicendum, quod Deus dicitur parcendo et miserendo suam omnipotentiam
              maxime manifestare, non tam quoad substantiam facti, quam quoad licentiam faciendi;
              ille enim qui est alicui superiori potestati subjectus, non potest licite dimittere
              poenas a superiori potestate constitutas. Ex hoc ergo quod Deus poenas dimittit, et
              supra debitum largitur; ostenditur quod ipse ex propria potestate et auctoritate omnia
              operatur; et quod ipse non est superiori potestati subjectus. Sed quantum ad
              substantiam facti praecipue manifestatur bonitas in parcendo; et ideo opus
              misericordiae bonitati est attribuendum.</p>
            <p xml:id="ta-l4d46q2-d1e252">Ad secundum dicendum, quod justificare impium dicitur majus quam creare caelum et
              terram, inquantum ad nobilius esse perducitur quis per justificationem quam per
              creationem; vel inquantum in creatione non est aliquid quod repugnet creanti, cum sit
              ex nihilo, sicut in justificatione repugnat justificanti inordinata voluntas. Unde
              quamvis opus justificationis potentiam manifestet, specialiter tamen commendat
              bonitatem, inquantum ipsa est sola quae ad justificandum movet, cum ex parte
              justificandi magis inveniatur quod justificationi repugnet.</p>
            <p xml:id="ta-l4d46q2-d1e255">Ad tertium dicendum, quod licet misericordia judicio dirigatur, non tamen esse
              misericordiae consistit in judicio, sed magis in voluntate; et ideo magis appropriatur
              bonitati quam sapientiae.</p>
            <p xml:id="ta-l4d46q2-d1e259">Et similiter dicendum ad quartum de cognitione; quia illa praeexigitur ad voluntatem
              repellendi miseriam, in qua ratio misericordiae completur.</p>
          </div>
        </div>
        <div xml:id="ta-l4d46q2-Dd1e264" type="articulus">
          <head xml:id="ta-l4d46q2-Hd1e266">Articulus 2</head>

          <head xml:id="ta-l4d46q2-Hd1e269" type="questionTitle">Utrum Deus semper misericordiam exhibeat in hoc quod punit
            citra condignum, et remunerat ultra meritum</head>

          <div xml:id="ta-l4d46q2-Dd1e272">
            <head xml:id="ta-l4d46q2-Hd1e274">Quaestiuncula 1</head>
            <p xml:id="ta-l4d46q2-d1e277">Ad secundum sic proceditur. Videtur quod Deus non semper misericordiam exhibeat in
              hoc quod punit citra condignum, et remunerat ultra meritum. Quia Apocal. 18, 7:
                <quote xml:id="ta-l4d46q2-Qd1e279">quantum glorificavit se et in deliciis fuit, tantum date illi tormentum et
                luctum</quote>; et Matth. 7, 2: <quote xml:id="ta-l4d46q2-Qd1e282" ana="#mt7_2">in qua mensura mensi fueritis, remetietur et
                vobis</quote>. Ergo videtur quod secundum mensuram meriti vel delicti sit mensura
              poenae vel praemii; et ita non semper punit citra condignum, nec remunerat ultra
              meritum.</p>
            <p xml:id="ta-l4d46q2-d1e286">Praeterea, Apoc. 18, 6, dicitur: <quote xml:id="ta-l4d46q2-Qd1e288">duplicate ei duplicia secundum opera
                ejus</quote>; et Isa. 40, 2: <quote xml:id="ta-l4d46q2-Qd1e291">suscepit de manu domini duplicia pro omnibus
                peccatis suis</quote>; et super illud Psal. 71: <quote xml:id="ta-l4d46q2-Qd1e294">ex usuris et
                iniquitate</quote> etc., dicit Glossa: <quote xml:id="ta-l4d46q2-Qd1e297">plus exigit in poenis quam commissum
                sit in culpis</quote>. Ergo videtur quod non puniat citra condignum, sed magis
              ultra.</p>
            <p xml:id="ta-l4d46q2-d1e301">Praeterea, pueri baptizati liberati sunt ab omni peccato. Ergo non sunt debitores
              alicujus poenae. Sed tamen frequenter multae poenae eis divinitus in hac vita
              infliguntur, ut febres, et hujusmodi; nec potest dici quod ad eorum utilitatem cedant,
              cum quandoque moriantur antequam ad adultam aetatem perveniant. Ergo videtur quod non
              puniat semper citra condignum.</p>
            <p xml:id="ta-l4d46q2-d1e304">Praeterea, peccato originali non debetur alia poena quam carentia visionis divinae.
              Sed hac poena puniuntur pueri non baptizati, qui in peccato originali decedunt. Ergo
              videtur quod non semper puniat citra condignum.</p>
            <p xml:id="ta-l4d46q2-d1e308">Praeterea, illud quod potest aliter esse, non est asserendum quod semper ita se
              habeat. Sed Deus potest aliquando servare modum justitiae, ut secundum condignum
              puniat; hoc enim non est contra potentiam ordinatam. Ergo non est asserendum quod
              semper puniat citra condignum.</p>
            <p xml:id="ta-l4d46q2-d1e311">Praeterea, Sap. 6, 7 dicitur: <quote xml:id="ta-l4d46q2-Qd1e313">exiguo conceditur misericordia; potentes autem
                potenter tormenta patientur</quote>; et Jac. 2, 13: <quote xml:id="ta-l4d46q2-Qd1e316">judicium sine
                misericordia fiet ei qui non fecit misericordiam</quote>. Ergo videtur quod potentes
              et immisericordes non puniantur citra condignum.</p>
            <p xml:id="ta-l4d46q2-d1e320">Sed contra est quod dicitur Psal. 102, 10: <quote xml:id="ta-l4d46q2-Qd1e322">non secundum peccata nostra fecit
                nobis, neque secundum iniquitates nostras retribuit nobis</quote>.</p>
            <p xml:id="ta-l4d46q2-d1e326">Praeterea, proprium non derelinquit id cujus est proprium. Sed Deo proprium est
              misereri, ut dicitur in collecta: <quote xml:id="ta-l4d46q2-Qd1e328">Deus cui proprium est misereri semper et
                parcere</quote>. Ergo semper miseretur. Sed hoc non esset nisi praemium conferret
              ultra meritum, et mala citra condignum. Ergo videtur quod ita semper accidat.</p>

          </div>
          <div xml:id="ta-l4d46q2-Dd1e333">
            <head xml:id="ta-l4d46q2-Hd1e335">Quaestiuncula 2</head>
            <p xml:id="ta-l4d46q2-d1e338">Ulterius. Videtur quod non in omni tempore Dei misericordia et veritas conjungantur.
              Quia opus creationis non praesupponit aliquid. Sed opus quod est secundum justitiam,
              praesupponit debitum; opus autem quod est secundum misericordiam, praesupponit
              miseriam. Ergo in opere creationis non conveniunt justitia et misericordia.</p>
            <p xml:id="ta-l4d46q2-d1e341">Praeterea, convertere gentes et convertere Judaeos sunt diversa opera. Sed in
              conversione gentium videtur fuisse sola misericordia; in salvatione autem Judaeorum
              justitia; per id quod dicitur Rom. 15, 8: <quote xml:id="ta-l4d46q2-Qd1e343" ana="#rom15_8">dico Jesum Christum ministrum fuisse
                circumcisionis ad confirmandas promissiones patrum; gentes autem super misericordia
                honorare Deum</quote>. Ergo nec in omni opere domini est misericordia et
              veritas.</p>
            <p xml:id="ta-l4d46q2-d1e347">Praeterea, ibi non videtur esse justitia ubi unus pro peccato alterius punitur. Sed
              Deus quandoque punit unum pro peccato alterius, sicut pro peccato Cham maledictus est
              Chanaan, Gen. 9; et pro peccato David percussus est populus, 2 Reg., ult. Ergo videtur
              quod non semper justitiam et misericordiam in opere servet.</p>
            <p xml:id="ta-l4d46q2-d1e350">Praeterea, ibi non videtur servari justitia ubi nullum meritum praecessit; cum
              justitia debitum respiciat. Sed in impio qui justificatur, nullum meritum praecessit.
              Ergo non videtur justitia aliqua in impii justificatione.</p>
            <p xml:id="ta-l4d46q2-d1e354">Praeterea, justitia nunquam reddit aequalibus nisi aequalia. Sed Deus quandoque
              aequalibus inaequalia tribuit; ante enim quam Jacob et Esau nati essent, aut aliquid
              boni vel mali egissent, omnino aequales erant; et tamen uni praeparavit gloriam, et
              alteri poenam, ut patet Rom. 9. Similiter cum Aaron et filii Israel peccassent
              aequaliter in idoli adoratione, Aaron non est punitus, cum populus punitus fuerit, ut
              patet Exod. 21. Ergo videtur quod non in omnibus justitiam servet.</p>
            <p xml:id="ta-l4d46q2-d1e357">Praeterea, hoc videtur esse injustum, ut meliori minus detur de bonis, et magis de
              malis. Sed bona temporalia aliquando abundantius dantur a Deo malis quam bonis, et
              poenae quandoque magis inferuntur bonis quam malis. Ergo videtur quod non in omni
              opere suo justitiam servet cum misericordia.</p>
            <p xml:id="ta-l4d46q2-d1e360">Sed contra, Augustinus dicit in Lib. de concordia Evangelistarum: <quote xml:id="ta-l4d46q2-Qd1e362">Deus, qui
                res humanas curat, juste et misericorditer curat, ut nec praecludat misericordia
                justitiam, nec justitia misericordiam excludat</quote>. Ergo videtur quod in omni
              opere domini justitia et misericordia conveniant.</p>
            <p xml:id="ta-l4d46q2-d1e366">Praeterea, non magis differt in Deo justitia et misericordia, quam potentia, bonitas
              et sapientia. Sed omne opus potentiae est opus sapientiae et bonitatis. Ergo videtur
              quod similiter omne opus justitiae sit misericordiae, et e converso.</p>

          </div>
          <div xml:id="ta-l4d46q2-Dd1e370">
            <head xml:id="ta-l4d46q2-Hd1e372">Quaestiuncula 3</head>
            <p xml:id="ta-l4d46q2-d1e375">Ulterius. Videtur quod in opere Dei principalior sit justitia quam misericordia.
              Quia, ut dicitur Hebr. 10, 4, <quote xml:id="ta-l4d46q2-Qd1e377" ana="#hebr10_4">horrendum est incidere in manus Dei
                viventis</quote>. Sed hoc non esset, si misericordia principalior in ejus opere
              esset. Ergo justitia magis in opere Dei principatur quam misericordia.</p>
            <p xml:id="ta-l4d46q2-d1e381">Praeterea, illud quod est prius in quolibet genere, est principalius. Sed justitia
              videtur esse prior quam misericordia; quia misericordia ex justitia nascitur, ut dicit
              Anselmus in Proslogio. Ergo justitia principalior est in opere Dei quam
              misericordia.</p>
            <p xml:id="ta-l4d46q2-d1e384">Praeterea, illud quod inest alicui secundum se, principalius ei convenit quam quod
              convenit ei secundum alterum. Sed, sicut dicit Anselmus in Proslog., <quote xml:id="ta-l4d46q2-Qd1e386">parcendo
                malis justus es secundum te et non secundum nos, sicut misertus es secundum nos et
                non secundum te</quote>; et sic misericordia competit Deo secundum nos; sed justitia
              secundum seipsum. Ergo principalior est in opere Dei justitia quam misericordia.</p>
            <p xml:id="ta-l4d46q2-d1e390">Sed contra est quod dicitur Jacob. 2, 12: <quote xml:id="ta-l4d46q2-Qd1e392">superexaltat autem misericordia
                judicium</quote>; idest, superponetur misericordia in judicio, ut Glossa dicit; et
              in Psalm. 144, 9: <quote xml:id="ta-l4d46q2-Qd1e395">miserationes ejus super omnia opera ejus</quote>. Ergo
              misericordia principalior est in opere Dei quam justitia.</p>
            <p xml:id="ta-l4d46q2-d1e400">Praeterea, illud quod est proprium alicui, principalius ei convenit quam id quod est
              alienum ab eo. Sed proprium opus Dei est misereri et parcere; et opus punitionis est
              alienum ab eo, ut patet Exod. 22. Ergo misericordia principalior est in opere Dei quam
              justitia.</p>
          </div>
          <div xml:id="ta-l4d46q2-Dd1e405">
            <head xml:id="ta-l4d46q2-Hd1e407">Quaestiuncula 1</head>
            <p xml:id="ta-l4d46q2-d1e410">Respondeo dicendum ad primam quaestionem, quod agens et patiens semper debent sibi
              proportionaliter respondere; ita quod hoc modo se habeat agens ad actionem, sicut
              patiens ad passionem. Ea autem quae sunt inaequalia, non habent similem proportionem
              nisi ad inaequalia: sicut enim senarius est major quaternario; ita et ternarius, cujus
              duplum est senarius, est major binario, cujus duplum est quaternarius. Et inde est
              quod quandocumque agens excedit patiens, oportet quod actio excedat passionem; sicut
              videmus in omnibus agentibus aequivocis, quia patiens non recipit effectum totum
              actionis. Dans autem se habet per modum agentis, et recipiens per modum patientis; et
              ideo quando dans superexcedit recipientem, conveniens est ut datio excedat illam
              receptionem quae est proportionata recipienti. Et ideo cum Deus sit excellentissimus
              dator propter abundantiam suae bonitatis, oportet quod semper ejus datio in bonis
              superexcedat receptionem quae est proportionata recipienti. Pro eodem autem computatur
              minus malum et majus bonum, ut dicitur in 5 Ethic.; et ideo Deus semper dat ultra
              condignum de bonis, et semper mala poenae irrogat citra condignum.</p>
            <p xml:id="ta-l4d46q2-d1e413">Ad primum ergo dicendum, quod quantum et tantum non important aequalitatem
              quantitatis, sed proportionis, in auctoritate inducta. Poenae autem proportio ad
              culpam potest intelligi dupliciter: vel in generali, vel in speciali. In generali
              quidem; ut qui peccavit, puniatur; et qui multum peccavit, multum puniatur. In
              speciali autem dupliciter: vel accipiendo proportionem poenae ad culpam secundum
              debitum culpae absolute; vel praesupposita mitigatione divinae misericordiae, quae
              aliquid de poena remittit. Primo igitur et tertio modo nunquam Deus punit citra
              condignum: quia semper peccantes multum punit: nec aliquid de poena dimittitur quae
              post mitigationem divinae misericordiae remanet. Sed quantum ad secundum modum semper
              punitur aliquis citra condignum: quia non tantum punitur quis, quantum per culpam
              meruit. Vel dicendum, et melius, quod aequalitas ista proportionalitatis est, non
              aequalitatis; et attendenda est non secundum comparationem poenae ad culpam, sed
              secundum proportionem duorum peccantium ad duas poenas; ut scilicet qui plus peccavit,
              plus puniatur; et secundum quod exceditur in peccato, sic excedatur in poena; et sic
              etiam intelligendae sunt omnes auctoritates quae videntur aequalitatem culpae et
              poenae demonstrare.</p>
            <p xml:id="ta-l4d46q2-d1e416">Ad secundum dicendum, quod duplicitas illa poenae non intelligitur secundum excessum
              poenae ad culpam in duplo; sed quia homo in duobus punietur; scilicet in anima et
              corpore. Quod autem dicitur, quod plus exigitur in poenis quam commissum sit in
              culpis; intelligendum est quantum ad temporis durationem: quia pro delectatione
              momentanea infligitur poena aeterna. Duratio autem poenae non proportionatur durationi
              culpae; sed magis intensio poenae respondet enormitati culpae, ut patet ex supra
              dictis.</p>
            <p xml:id="ta-l4d46q2-d1e419">Ad tertium dicendum, quod peccatum originale sequitur duplex poena. Una, secundum
              quod infectivum personae; et sic est poena ejus carentia visionis divinae. Alia,
              secundum quod est vitium naturae; et sic sequuntur ipsum poenae quae ex principio
              naturae causantur, ut mors, quae causatur ex contrarietate principiorum naturae, et
              alia hujusmodi quae ad mortem ordinantur, vel quae ex deordinatione principiorum
              naturae consequuntur, ut febris, et hujusmodi. Dico ergo, quod Baptismus mundat
              personam, sed non curat naturam; quod patet ex hoc quod per actum naturae baptizatus
              originale transmittit in prolem; et ideo per Baptismum absolvitur puer baptizatus a
              reatu mortis aeternae, quae est carentia visionis divinae; manet tamen adhuc reatus
              mortis temporalis, et aliorum hujusmodi, quae ex peccato naturae consequuntur: quae
              quamvis ad utilitatem illius personae non cedant, si infra aetatem perfectam decedit,
              quia his passionibus non meretur; cedunt tamen in utilitatem aliorum qui sunt ei
              conformes in natura: quia et poenae hujusmodi peccatum naturae consequuntur.</p>
            <p xml:id="ta-l4d46q2-d1e423">Ad quartum dicendum, quod pro peccato originali secundum rigorem justitiae non solum
              debetur naturae pro poena carentia visionis divinae, sed etiam ipsius annihilatio; et
              ideo ex hoc ipso quod conservantur pueris non baptizatis naturalia bona, citra
              condignum puniuntur. Unde Threnor. cap. 3, 22: <quote xml:id="ta-l4d46q2-Qd1e425">misericordiae domini, quod non
                sumus consumpti</quote>.</p>
            <p xml:id="ta-l4d46q2-d1e429">Ad quintum dicendum, quod sicut potentia Dei habet ordinem ad ejus justitiam, ita
              etiam habet ordinem ad ejus misericordiam; unde quamvis non repugnet potentiae
              secundum quod ordinatur ad justitiam, nihil de poena dimittere; repugnat tamen
              potentiae secundum quod ordinatur ad misericordiam; et sic de potentia ad
              misericordiam ordinata hoc Deus non potest.</p>
            <p xml:id="ta-l4d46q2-d1e432">Ad sextum dicendum, quod immisericordes non consequuntur misericordiam totaliter a
              poena liberantem, consequuntur tamen misericordiam aliquid de poena relaxantem.
              Similiter etiam si potentes sint mali, non possunt excusari per infirmitatem, quae
              quandoque excusat a toto, sicut per eam exigui, idest totaliter infirmi,
              excusantur.</p>

          </div>
          <div xml:id="ta-l4d46q2-Dd1e436">
            <head xml:id="ta-l4d46q2-Hd1e438">Quaestiuncula 2</head>
            <p xml:id="ta-l4d46q2-d1e441">Ad secundam quaestionem dicendum, quod operatio Dei est quasi medium inter Deum
              operantem et ipsum opus operatum. Omne autem medium participat quodammodo cum utroque
              extremorum; et ideo in operatione Dei oportet aliquid inveniri ex parte ipsius Dei
              operantis et ex parte operati, ad quod operatio terminatur. Ex parte quidem operantis
              exigitur ut sit superabundantia in collatione bonorum et diminutione malorum, cum ipse
              Deus sit excellentissimus operator, ut dictum est, et in hoc consistit divina
              misericordia; ex parte autem operati requiritur receptio, quae fit secundum
              proportionem recipientis; et in hoc ratio justitiae consistit. Ideo oportet quod in
              omni divina operatione aliquid misericordiae et aliquid justitiae inveniatur: nec
              justitia misericordiae repugnat; quia misericordia non est laudabilis nisi sit
              secundum rationem rectam, quae est regula justitiae, sive secundum ordinem sapientiae
              in divinis; nec misericordia repugnat justitiae; quia elargiri aliquid supra debitum
              de bonis, vel citra debitum de malis, non est contra justitiam, sed praeter eam, ut ex
              dictis patet; et ideo nec immensitas misericordiae excludit justitiam a divino opere,
              nec immensitas justitiae misericordiam.</p>
            <p xml:id="ta-l4d46q2-d1e444">Ad primum ergo dicendum, quod justitia, ut ex dictis patet, quandoque consistit in
              retributione meritorum; et sic justitia in creatione non consideratur: quandoque vero
              justitia consistit in condecentia divinae bonitatis; et sic non praesupponit aliquid
              ex parte recipientis, sed solum ex parte Dei; et sic potest esse justitia in opere
              creationis. Justum est enim ut unaquaeque res hoc modo esse habeat quomodo
              praeordinatum est a sapientia divina. Similiter et misericordia dupliciter dicitur.
              Uno modo secundum quod repellit miseriam praecedentem non ex debito; et sic non potest
              esse misericordia in opere creationis: alio modo communiter, secundum quod sine debito
              tollitur quicumque defectus; et sic in opere creationis est misericordia: quia maximum
              defectum Deus creando removit, scilicet non esse; et hoc ex gratuita voluntate fecit,
              non aliquo debito constrictus.</p>
            <p xml:id="ta-l4d46q2-d1e447">Ad secundum dicendum, quod apostolus utitur tali modo distinctionis, quia aliquis
              modus justitiae fuit in salvatione Judaeorum qui non fuit in conversione gentium;
              scilicet impletio promissorum, quae fuerunt per prophetas Judaeis, et non gentibus,
              repromissa a Deo. Sed tamen in utrisque salvatio habuit et justitiam et misericordiam:
              justitiam autem quae est secundum decentiam divinae bonitatis: decuit enim ut Deus
              rationalem creaturam non totaliter perderet, quam ad beatitudinem fecit: misericordiam
              vero, quia in neutris merita praecesserunt quae ad hoc sufficerent, secundum illud
              Tit. 3, 5: <quote xml:id="ta-l4d46q2-Qd1e449">non ex operibus justitiae, quae fecimus nos, sed secundum suam
                misericordiam salvos nos fecit</quote>.</p>
            <p xml:id="ta-l4d46q2-d1e453">Ad tertium dicendum, quod sicut dicit Augustinus super illud Josue, 7: <quote xml:id="ta-l4d46q2-Qd1e455">filii
                Israel praevaricati sunt</quote> etc., in poenis aeternis nunquam unus punitur pro
              alio; sed in temporali quandoque unus punitur pro alio: cujus ratio potest esse
              triplex. Una est, quia poena aeterna non infligitur alicui ad profectum patientis, sed
              ad vindictam culpae; sed poena temporalis quandoque infertur ad profectum patientis.
              Unde sicut quandoque aliquis sine culpa punitur temporali poena, ita etiam quandoque
              aliquis punitur pro peccato alterius ad profectum sui et aliorum, ut scilicet videatur
              quantum unus debeat esse solicitus pro alio, ne cadat in peccatum, ex quo pro peccato
              unius tota congregatio temporaliter punitur; et ut etiam ostendatur quam fugiendum sit
              peccatum, quod ita graviter punitur, ut uno delinquente plures puniantur. Secunda
              ratio potest esse, quia quantum ad temporalia unus homo est res alterius, sicut filius
              est quaedam res patris; et ideo quandoque filius punitur temporaliter pro peccato
              patris, et servus pro peccato domini; sed quantum ab bonum animae quilibet gerit
              personam propriam. Ezech. 18, 4: <quote xml:id="ta-l4d46q2-Qd1e458">omnes animae meae sunt</quote>. Tertia ratio
              est quam assignat Gregorius, quia quandoque aliquis est particeps culpae alterius;
              sicut ex culpa subditorum quandoque permittuntur praelati cadere in peccatum; et ita
              non est mirum, si pro peccatis praelatorum subditi puniuntur, sicut in 2 Reg., ultim.,
              David peccante populus est punitur. Unde hoc non est divinae justitiae contrarium, ut
              unus quandoque pro peccato alterius puniatur. Nec tamen ex hoc debet sumi exemplum in
              judicio humano, ut unus puniatur pro alio, ut Augustinus dicit: quia homo non potest
              scire profectum provenientem ex poena temporali, sicut hoc Deus infallibiliter
              cognoscit.</p>
            <p xml:id="ta-l4d46q2-d1e463">Ad quartum dicendum, quod in justificatione impii servatur aliquis modus justitiae,
              qui est secundum condecentiam divinae bonitatis, vel etiam secundum exhibitionem
              promissi, ut habetur in Glossa super illud Psal. 50, 6: <quote xml:id="ta-l4d46q2-Qd1e465">ut justificeris in
                sermonibus tuis</quote>; et cetera. Deus enim hoc promisit ut peccatoribus veniam
              petentibus venia largiretur.</p>
            <p xml:id="ta-l4d46q2-d1e469">Ad quintum dicendum, quod non est justitia, si de eo quod neutri est debitum,
              aequalibus inaequaliter detur, sicut patet Matth. 20, in parabola de laborantibus in
              vinea, qui licet inaequaliter laborassent, est redditum aequale praemium; eo enim quod
              aliquis liberaliter dat quod potest dare vel non dare, nihil differt quo ad justitiam
              quantumcumque detur. Dico ergo, quod omnibus hominibus ex merito proprii peccati
              debetur poena aeterna; sed quod aliqui liberentur, hoc est ex sola divina
              liberalitate: posset enim omnes juste damnare; et ideo nulla est injustitia, si
              aliquos eligat et aliquos reprobet, in quibus tamen nulla differentia meritorum
              praecessit. Aaron autem punitus fuit, quamvis non poena manifesta, sicut et populus,
              in signum quod praelati non debent puniri manifeste, sed occulte propter scandalum
              vitandum. Poena autem Aaron dicitur fuisse in ipso et filiis ejus, quod in sacrificio
              vitulae rufae immundi efficiebantur, ut habetur Numer. 19. Augustinus tamen in Glossa
              Exod. 32, hoc occulto Dei judicio ascribit, qui quibusdam parcit ad tempus, ut in
              melius commutentur, aliis punitis.</p>
            <p xml:id="ta-l4d46q2-d1e472">Ad sextum dicendum, quod hoc quod melioribus minus datur de bono temporali, et
              quandoque plus de malo, in eorum profectum cedit quantum ad spirituale bonum, quod est
              simpliciter hominis bonum. Bona enim temporalia non sunt simpliciter hominis bona,
              nisi secundum quod organice deserviunt ad spirituale bonum. Quomodo autem hoc cedat in
              profectum spiritualis boni, supra ostensum est.</p>

          </div>
          <div xml:id="ta-l4d46q2-Dd1e476">
            <head xml:id="ta-l4d46q2-Hd1e478">Quaestiuncula 3</head>
            <p xml:id="ta-l4d46q2-d1e481">Ad tertiam quaestionem dicendum, quod illud quod est formale in unoquoque, est
              excellentius in eo; quia per formam materia completur. In qualibet autem actione illud
              quod est ex parte agentis, est quasi formale; illud autem quod est ex parte patientis
              vel recipientis, est quasi materiale. Dictum autem est supra, quod misericordia in
              omni opere divino resultat ex parte ipsius Dei, qui superabundat in bono; sed justitia
              ex parte recipientis, qui recipit secundum suam proportionem; et ideo in quolibet
              opere divino supereminet misericordia justitiae, sicut materiali formale; et hoc est
              quod in Psal. 144, 9, dicitur: <quote xml:id="ta-l4d46q2-Qd1e483">miserationes ejus super omnia opera
              ejus</quote>.</p>
            <p xml:id="ta-l4d46q2-d1e487">Ad primum ergo dicendum, quod dicitur esse horrendum incidere in manus Dei viventis,
              non propter remotionem misericordiae relaxantis aliquid de poena, sed propter poenae
              interminabilitatem, vel etiam propter remotionem resistentiae: quia ejus irae nemo
              resistere potest, cum sit omnipotens; nec ab eo fugere, cum sit ubique praesens; nec
              coram eo fallaciter se excusare, cum omnia sciat.</p>
            <p xml:id="ta-l4d46q2-d1e490">Ad secundum dicendum, quod Anselmus loquitur non de justitia quae attendit
              proportionem creaturae, vel humana merita, sed quae attendit solam decentiam bonitatis
              divinae: ex tali enim decentia misericordia nascitur: non autem loquitur de justitia
              secundum quod respicit debitum ex parte creaturae.</p>
            <p xml:id="ta-l4d46q2-d1e493">Et similiter etiam est dicendum ad tertium.</p>
          </div>
        </div>
        <div xml:id="ta-l4d46q2-Dd1e498" type="articulus">
          <head xml:id="ta-l4d46q2-Hd1e500">Articulus 3</head>

          <head xml:id="ta-l4d46q2-Hd1e503" type="questionTitle">Utrum per divinam misericordiam omnis poena terminetur tam
            hominum, quam etiam Daemonum</head>

          <div xml:id="ta-l4d46q2-Dd1e506">
            <head xml:id="ta-l4d46q2-Hd1e508">Quaestiuncula 1</head>
            <p xml:id="ta-l4d46q2-d1e511">Ad tertium sic proceditur. Videtur quod per divinam misericordiam omnis poena
              terminetur tam hominum quam etiam Daemonum. Quia Sap. 11, 24: <quote xml:id="ta-l4d46q2-Qd1e513">misereris omnium,
                domine, quoniam omnia potes</quote>. Sed inter omnia etiam Daemones continentur, qui
              sunt Dei creaturae. Ergo et Daemonum poena finietur.</p>
            <p xml:id="ta-l4d46q2-d1e517">Praeterea, Rom. 11, 32: <quote xml:id="ta-l4d46q2-Qd1e519" ana="#rom11_32">conclusit Deus omnia sub peccato, ut omnium
                misereatur</quote>. Sed Deus Daemones sub peccato conclusit, idest peccato concludi
              permisit. Ergo videtur quod etiam Daemonum quandoque misereatur.</p>
            <p xml:id="ta-l4d46q2-d1e523">Praeterea, sicut dicit Anselmus in Lib. cur Deus homo, <quote xml:id="ta-l4d46q2-Qd1e525">non est justum ut Deus
                creaturam rationalem quam fecit ad beatitudinem, omnino perire sinat</quote>. Ergo
              videtur quod cum quaelibet creatura rationalis creata fuerit ad beatitudinem, non sit
              justum ut omnino perire permittatur.</p>
            <p xml:id="ta-l4d46q2-d1e529">Sed contra est quod dicitur Matth. 25, 41: <quote xml:id="ta-l4d46q2-Qd1e531" ana="#mt25_41">ite maledicti in ignem aeternum,
                qui paratus est Diabolo et Angelis ejus</quote>. Ergo aeternaliter punientur.</p>
            <p xml:id="ta-l4d46q2-d1e536">Praeterea, sicut boni Angeli effecti sunt beati per conversionem ad Deum, ita mali
              Angeli effecti sunt miseri per aversionem a Deo. Si ergo miseria malorum Angelorum
              quandoque finietur; et beatitudo bonorum finem habebit; quod est inconveniens.</p>

          </div>
          <div xml:id="ta-l4d46q2-Dd1e540">
            <head xml:id="ta-l4d46q2-Hd1e542">Quaestiuncula 2</head>
            <p xml:id="ta-l4d46q2-d1e545">Ulterius. Videtur quod divina misericordia non permittat, saltem homines, in aeternum
              puniri. Quia Gen. 6, 3, dicitur: <quote xml:id="ta-l4d46q2-Qd1e547" ana="#gen6_3">non permanebit spiritus meus in homine in
                aeternum, quia caro est</quote>; et accipitur ibi spiritus pro indignatione, ut
              patet per Glossam, ibidem. Cum igitur indignatio Dei non sit aliud quam ejus poena,
              non punientur aeternaliter.</p>
            <p xml:id="ta-l4d46q2-d1e551">Praeterea, caritas sanctorum in praesenti hoc facit ut pro inimicis exorent. Sed tunc
              habebunt perfectiorem caritatem. Ergo tunc orabunt pro inimicis damnatis. Sed
              orationes eorum esse cassae non poterunt, cum sint maxime Deo accepti. Ergo precibus
              sanctorum divina misericordia quandoque damnatos a poena liberabit.</p>
            <p xml:id="ta-l4d46q2-d1e554">Praeterea, hoc quod Deus poenam aeternam damnatorum praedixit, ad prophetiam
              comminationis pertinet. Sed prophetia comminationis non semper impletur; quod patet
              per hoc quod dictum est de subversione Ninive, quae non fuit subversa, sicut
              praedictum fuerat per prophetam, qui ex hoc etiam contristatus fuit. Ergo videtur quod
              multo amplius per divinam misericordiam comminatio poenae aeternae commutabitur in
              mitiorem sententiam, quando in nullius tristitiam, sed in omnium gaudium cedere
              poterit.</p>
            <p xml:id="ta-l4d46q2-d1e557">Praeterea, ad hoc facit quod in Psalm. 76, 8, dicitur: <quote xml:id="ta-l4d46q2-Qd1e559">numquid in aeternum
                irascetur Deus?</quote> Sed ira Dei est ejus punitio. Ergo Deus in aeternum homines
              non puniet.</p>
            <p xml:id="ta-l4d46q2-d1e564">Praeterea, Isa. 14, super illud: <quote xml:id="ta-l4d46q2-Qd1e566">tu autem projectus</quote> etc., dicit
              Glossa: <quote xml:id="ta-l4d46q2-Qd1e569">et si omnes animae aliquando habebunt requiem, tu nunquam</quote>:
              loquens de Diabolo. Ergo videtur quod omnes animae humanae aliquando requiem habebunt
              a poenis.</p>
            <p xml:id="ta-l4d46q2-d1e573">Sed contra est quod dicitur Matth. 25, 46, simul de electis et reprobis: <quote xml:id="ta-l4d46q2-Qd1e575" ana="#mt25_46">ibunt
                hi in supplicium aeternum, justi autem in vitam aeternam</quote>. Sed inconveniens
              est ponere quod justorum vita quandoque finiatur. Ergo inconveniens est ponere quod
              reproborum supplicium terminetur.</p>
            <p xml:id="ta-l4d46q2-d1e579">Praeterea, sicut dicit Damascenus, hoc est hominibus mors quod Angelis casus. Sed
              Angeli post casum irreparabiles fuerunt. Ergo et homines similiter post mortem; et sic
              damnatorum supplicium nunquam terminabitur.</p>

          </div>
          <div xml:id="ta-l4d46q2-Dd1e583">
            <head xml:id="ta-l4d46q2-Hd1e585">Quaestiuncula 3</head>
            <p xml:id="ta-l4d46q2-d1e588">Ulterius. Videtur quod saltem Christianorum poena per divinam misericordiam
              terminetur. Quia Marc. ult. 16, dicitur: <quote xml:id="ta-l4d46q2-Qd1e590">qui crediderit et baptizatus fuerit,
                salvus erit</quote>. Sed hoc est omnium Christianorum. Ergo omnes Christiani
              finaliter salvabuntur.</p>
            <p xml:id="ta-l4d46q2-d1e594">Praeterea, Joan. 6, 55, dicitur: <quote xml:id="ta-l4d46q2-Qd1e596">qui manducat carnem meam, et bibit meum
                sanguinem, habet vitam aeternam</quote>. Sed hoc est communis cibus et potus
              Christianorum. Ergo omnes Christiani finaliter salvabuntur.</p>
            <p xml:id="ta-l4d46q2-d1e600">Praeterea, 1 Corinth. 3, 15: <quote xml:id="ta-l4d46q2-Qd1e602">si cujus opus arserit, detrimentum patietur, ipse
                autem salvus erit, sic tamen quasi per ignem</quote>; et loquitur de illis in quibus
              fuit fundamentum fidei Christianae. Ergo omnes tales finaliter salvabuntur.</p>
            <p xml:id="ta-l4d46q2-d1e606">Sed contra est quod dicitur 1 Corinth. 6: <quote xml:id="ta-l4d46q2-Qd1e608">iniqui regnum Dei non
                possidebunt</quote>. Sed quidam Christiani sunt iniqui. Ergo non omnes Christiani ad
              regnum Dei pervenient.</p>
            <p xml:id="ta-l4d46q2-d1e613">Praeterea, 2 Petri 2, 21, dicitur: <quote xml:id="ta-l4d46q2-Qd1e615">melius erat eis viam veritatis non
                cognoscere quam post agnitam retroire ab eo quod traditum est illis sancto
                mandato</quote>. Sed illi qui viam veritatis non cognoscunt, aeternaliter puniuntur.
              Ergo et Christiani qui ab agnita retrocesserunt.</p>

          </div>
          <div xml:id="ta-l4d46q2-Dd1e621">
            <head xml:id="ta-l4d46q2-Hd1e623">Quaestiuncula 4</head>
            <p xml:id="ta-l4d46q2-d1e626">Ulterius. Videtur quod illi omnes qui opera misericordiae faciunt, non punientur
              aeternaliter: sed soli illi qui opera misericordiae negligunt. Jac. 2, 13:
                <quote xml:id="ta-l4d46q2-Qd1e628">judicium sine misericordia fiet ei qui non fecit misericordiam</quote>; et
              Matth. 5, 7: <quote xml:id="ta-l4d46q2-Qd1e631" ana="#mt5_7">beati misericordes, quoniam ipsi misericordiam
                consequentur</quote>.</p>
            <p xml:id="ta-l4d46q2-d1e635">Praeterea, Matth. 25, ponitur disceptatio domini cum electis et reprobis. Sed
              disceptatio non est nisi de operibus misericordiae. Ergo solum pro operibus
              misericordiae omissis aliqui aeternaliter punientur; et sic idem quod prius.</p>
            <p xml:id="ta-l4d46q2-d1e638">Praeterea, Matth. 6, 12, dicitur: <quote xml:id="ta-l4d46q2-Qd1e640" ana="#mt6_12">dimitte nobis debita nostra, sicut et nos
                dimittimus debitoribus nostris</quote>; et sequitur: <quote xml:id="ta-l4d46q2-Qd1e643">si enim dimiseritis
                hominibus peccata eorum, dimittet et vobis pater vester caelestis delicta
                vestra</quote>. Ergo videtur quod misericordes, qui aliis peccato dimittunt, ipsi
              veniam peccatorum consequantur; et sic non aeternaliter punientur.</p>
            <p xml:id="ta-l4d46q2-d1e647">Praeterea, 1 Tim. 4, super illud: <quote xml:id="ta-l4d46q2-Qd1e649">pietas ad omnia valet</quote>, dicit Glossa
              Ambrosii: <quote xml:id="ta-l4d46q2-Qd1e652">omnis summa disciplinae Christianae in misericordia et pietate est:
                quam aliquis sequens, si lubricum carnis patiatur, sine dubio vapulabit, non tamen
                peribit; si quis autem solum exercitium corporis habuerit, perennes poenas
                patietur</quote>. Ergo illi qui insistunt operibus misericordiae, qui peccatis
              carnalibus detinentur, non in aeternum punientur; et sic idem quod prius.</p>
            <p xml:id="ta-l4d46q2-d1e657">Sed contra est quod dicitur 1 Corinth. 6, 9, 10: <quote xml:id="ta-l4d46q2-Qd1e659">neque fornicarii neque
                adulteri regnum Dei possidebunt</quote>. Sed multi qui se exercent in operibus
              misericordiae, sunt tales. Ergo non omnes misericordes ad regnum aeternum pervenient;
              et ita aliqui eorum aeternaliter punientur.</p>
            <p xml:id="ta-l4d46q2-d1e663">Praeterea, Jac. 2, 10, dicitur: <quote xml:id="ta-l4d46q2-Qd1e665">quicumque totam legem servaverit, offenderit
                autem in uno, factus est omnium reus</quote>. Ergo quicumque servat legem quo ad
              opera misericordiae, et negligit alia opera, reatum de transgressione legis incurret;
              et ita aeternaliter punietur.</p>
          </div>
          <div xml:id="ta-l4d46q2-Dd1e670">
            <head xml:id="ta-l4d46q2-Hd1e672">Quaestiuncula 1</head>
            <p xml:id="ta-l4d46q2-d1e675">Respondeo dicendum ad primam quaestionem, quod error Origenis fuit, ut Augustinus 21
              de Civ. Dei dicit quod Daemones quandoque per Dei misericordiam liberandi sunt a
              poenis. Sed iste error ab Ecclesia est reprobatus, propter duo. Primo, quia manifeste
              auctoritati Scripturae repugnat, quae habet Apoc. 20, 9: <quote xml:id="ta-l4d46q2-Qd1e677">Diabolus, qui
                seducebat eos, missus est in stagnum ignis et sulphuris, ubi bestia et
                pseudopropheta cruciabuntur die ac nocte in saecula saeculorum</quote>; per quod in
              Scriptura significari aeternitas consuevit. Secundo, quia ex una parte Dei
              misericordiam nimis extendebat, et ex alia parte nimis eam coarctabat; ejusdem enim
              rationis esse videtur bonos Angelos in aeterna beatitudine permanere, et malos Angelos
              in aeternum puniri. Unde sicut ponebat Daemones et animas damnatorum quandoque a poena
              liberandas, ita ponebat Angelos et animas beatorum quandoque a beatitudine in hujus
              vitae miserias devolvendas.</p>
            <p xml:id="ta-l4d46q2-d1e681">Ad primum ergo dicendum, quod Deus, quantum in ipso est, miseretur omnibus; sed quia
              ejus misericordia sapientiae ordine regulatur, inde est quod ad quosdam non se
              extendit, qui se fecerunt misericordiae indignos, sicut Daemones et damnati, qui sunt
              in malitia obstinati. Tamen potest dici, quod in eis misericordia etiam locum habet,
              inquantum citra condignum puniuntur, non quod a poena totaliter absolvantur.</p>
            <p xml:id="ta-l4d46q2-d1e684">Ad secundum dicendum, quod ibi intelligenda est distributio pro generibus singulorum,
              et non pro singulis generum; ut intelligatur auctoritas de hominibus secundum statum
              viae; quia scilicet et Judaeorum et gentilium misertus est; sed non omnium gentilium,
              vel omnium Judaeorum.</p>
            <p xml:id="ta-l4d46q2-d1e687">Ad tertium dicendum, quod Anselmus intelligit non esse justum quantum ad decentiam
              divinae bonitatis, et loquitur de creatura secundum genus suum; non enim est
              conveniens divinae bonitati ut totum unum genus creaturae deficiat a fine propter quem
              factum est; unde nec omnes homines, nec omnes Angelos damnari convenit; sed nihil
              prohibet quin aliqui ex hominibus vel ex Angelis in aeternum pereant; quia divinae
              voluntatis intentio impletur in aliis qui salvantur.</p>

          </div>
          <div xml:id="ta-l4d46q2-Dd1e691">
            <head xml:id="ta-l4d46q2-Hd1e693">Quaestiuncula 2</head>
            <p xml:id="ta-l4d46q2-d1e696">Ad secundam quaestionem dicendum, quod sicut dicit Augustinus, 21 de Civ. Dei, quidam
              in hoc ab errore Origenis declinaverunt, quod Daemones posuere in perpetuum puniri;
              sed omnes homines quandoque liberari a poena, etiam infideles. Sed haec positio est
              omnino irrationabilis. Sicut enim Daemones sunt in malitia obstinati, et ita perpetuo
              puniendi; ita et animae hominum qui sine caritate decedunt; cum hoc sit hominibus mors
              quod Angelis casus, ut Damascenus dicit.</p>
            <p xml:id="ta-l4d46q2-d1e699">Ad primum ergo dicendum, quod verbum illud intelligendum est de homine secundum genus
              suum; quia ab humano genere quandoque indignatio est remota per Christi adventum: sed
              illi qui in hac reconciliatione, quae facta est per Christum, noluerunt esse, vel
              permanere, in seipsis divinam iram perpetuaverunt, cum non sit nobis aliquis modus
              reconciliationis concessus nisi per Christum.</p>
            <p xml:id="ta-l4d46q2-d1e702">Ad secundum dicendum, quod, sicut dicit Augustinus, 21 de Civit. Dei, et Gregorius 9
              Moral., et 4 Dialog., sancti in hac vita ideo pro inimicis exorant ut convertantur ad
              Deum, cum adhuc converti possint; si enim esset nobis notum quod essent praesciti ad
              mortem, non magis pro eis quam pro Daemonibus oraremus. Et quia post hanc vitam
              decedentibus sine gratia tempus conversionis non erit, nulla pro eis fiet oratio nec
              ab Ecclesia militante, nec a triumphante; hic enim pro eis orandum est, ut apostolus
              dicit 2 Tim. 2, 25, <quote xml:id="ta-l4d46q2-Qd1e704">ut det illis Deus poenitentiam, et resipiscant a laqueis
                Diaboli</quote>.</p>
            <p xml:id="ta-l4d46q2-d1e708">Ad tertium dicendum, quod prophetia comminatoria poenae tunc solummodo immutatur
              quando merita ejus variantur in quem comminatio facta est; unde Hierem. 18, 7:
                <quote xml:id="ta-l4d46q2-Qd1e710">repente loquar ad gentem et adversum regnum, ut eradicem et destruam et
                disperdam illud. Si poenitentiam egerit gens illa a malo suo, agam et ego
                poenitentiam super malo quod cogitaveram ei</quote>. Unde, cum damnatorum merita
              mutari non possint, comminatio poenae semper in eis implebitur. Nihilominus tamen
              prophetia comminationis semper quantum ad aliquem intellectum impletur; quia, ut dicit
              Augustinus, Lib. praedicto, <quote xml:id="ta-l4d46q2-Qd1e713">eversa est Ninive quae mala erat, et bona
                aedificata est, quae non erat; stantibus enim moenibus atque domibus, eversa est
                civitas in perditis moribus</quote>.</p>
            <p xml:id="ta-l4d46q2-d1e718">Ad quartum dicendum, quod verbum illud Psalmi pertinet ad vasa misericordiae, quae se
              indignos misericordia non fecerunt; quia in hac vita, quae quaedam ira Dei est propter
              vitae miserias, vasa misericordiae mutat in melius; unde sequitur in Psal. 76, 2:
                <quote xml:id="ta-l4d46q2-Qd1e720">haec mutatio dexterae excelsi</quote>. Vel dicendum, quod hoc intelligitur de
              misericordia totaliter liberante, si extendatur etiam ad damnatos; unde non dicit:
              continebit ab ira misericordias suas, sed <quote xml:id="ta-l4d46q2-Qd1e723">in ira</quote>; quia non totaliter
              poena tolletur, sed ipsa poena durante misericordia operabitur eam diminuendo.</p>
            <p xml:id="ta-l4d46q2-d1e727">Ad quintum dicendum, quod Glossa illa non loquitur simpliciter, sed sub hypothesi
              impossibili, ad exaggerandum peccati magnitudinem ipsius Diaboli vel
              Nabuchodonosor.</p>

          </div>
          <div xml:id="ta-l4d46q2-Dd1e731">
            <head xml:id="ta-l4d46q2-Hd1e733">Quaestiuncula 3</head>
            <p xml:id="ta-l4d46q2-d1e736">Ad tertiam quaestionem dicendum, quod quidam fuerunt, ut dicit Augustinus in Lib.
              praedicto, qui non omnibus hominibus promiserunt absolutionem a poena aeterna, sed
              solis Christianis; et in hoc rursum diversificati sunt. Quidam enim dixerunt, quod
              quicumque sacramenta fidei perceperunt, ab aeterna poena erunt immunes. Sed hoc est
              contrarium veritati; quia quidam sacramenta fidei recipiunt, et fidem non habent, sine
              qua <quote xml:id="ta-l4d46q2-Qd1e738">impossibile est placere Deo</quote>. Hebr. 11. Et ideo alii dixerunt, quod
              solum illi ab aeterna poena erunt immunes qui sacramenta fidei sunt consecuti, et
              fidem Catholicam tenuerunt. Sed contra hoc esse videtur quod aliquando aliqui
              Catholicam fidem tenent, et postea ab ea resiliunt, qui non minori poena sunt digni,
              sed majori; quia 2 Petr. 2, 21: <quote xml:id="ta-l4d46q2-Qd1e741">melius erat viam veritatis non agnoscere quam
                post agnitam retroire</quote>. Planum est etiam plus peccare haeresiarchas, qui de
              fide Catholica recedentes novas haereses fingunt, quam illos qui a principio aliquam
              haeresim sunt secuti. Et ideo alii dixerunt, quod illi soli sunt a poena aeterna
              immunes qui in fide Catholica finaliter perseverant, quantumcumque aliis criminibus
              involvantur. Sed hoc manifeste contrariatur Scripturae; quia Jacob. 2, 20, dicitur:
                <quote xml:id="ta-l4d46q2-Qd1e744">fides sine operibus mortua est</quote>; et Matth. 7, 21 dicitur: <quote xml:id="ta-l4d46q2-Qd1e747" ana="#mt7_21">non
                omnis qui dicit mihi, domine domine, intrabit in regnum caelorum</quote>; et in
              multis aliis locis Scriptura peccantibus aeternas poenas comminatur. Unde non omnes
              finaliter in fide persistentes a poena aeterna erunt immunes, nisi ab aliis criminibus
              inveniantur finaliter absoluti.</p>
            <p xml:id="ta-l4d46q2-d1e751">Ad primum ergo dicendum, quod dominus ibi loquitur de fide formata quae per
              dilectionem operatur, in qua quicumque decesserit, salvus erit. Sed huic non solum
              opponitur infidelitatis error, sed quodlibet peccatum mortale.</p>
            <p xml:id="ta-l4d46q2-d1e754">Ad secundum dicendum, quod verbum domini est intelligendum non de illis qui tantum
              sacramentaliter edunt, qui indigne quandoque sumentes, judicium sibi manducant et
              bibunt, ut dicitur 1 Cor. 11; sed de manducantibus spiritualiter, qui ei per caritatem
              incorporantur; quam incorporationem facit sacramentalis comestio, si quis digne
              accedat. Unde quantum est ex virtute sacramenti, ad vitam aeternam perducit; quamvis
              aliquis se possit tali fructu privare per peccata, etiam postquam digne sumpserit.</p>
            <p xml:id="ta-l4d46q2-d1e757">Ad tertium dicendum, quod fundamentum in verbis apostoli intelligitur fides formata;
              supra quam qui peccata venialia aedificaverit, detrimentum patietur, quia pro eis
              punietur a Deo; ipse tamen salvus erit finaliter, quasi per ignem vel temporalis
              tribulationis, vel purgatoriae poenae, quae erit post mortem.</p>

          </div>
          <div xml:id="ta-l4d46q2-Dd1e761">
            <head xml:id="ta-l4d46q2-Hd1e763">Quaestiuncula 4</head>
            <p xml:id="ta-l4d46q2-d1e766">Ad quartam quaestionem dicendum, quod, sicut dicit Augustinus in Lib. praedicto,
              quidam posuerunt non omnes qui Catholicam fidem tenent, a poena aeterna esse
              liberandos, sed solum illos qui misericordiae operibus insistunt, quamvis etiam aliis
              criminibus sint subjecti. Sed istud non potest stare; quia sine caritate non potest
              aliquid Deo esse acceptum, nec sine ea prodest aliquid ad vitam aeternam. Contingit
              autem aliquos operibus misericordiae insistere qui caritatem non habent; unde his
              nihil prodest ad vitam aeternam promerendam, vel ad immunitatem poenae aeternae, ut
              patet 1 Corinth. 13. Et praecipue hoc apparet absurdum in raptoribus, qui multa
              rapiunt; et tamen aliqua misericorditer largiuntur. Et ideo dicendum, quod quicumque
              cum peccato mortali decedunt, nec fides nec opera misericordiae eos liberabunt a poena
              aeterna, etiam post quantumcumque spatium temporis.</p>
            <p xml:id="ta-l4d46q2-d1e769">Ad primum ergo dicendum, quod illi misericordiam consequentur qui misericordiam
              ordinate impendunt; non autem ordinate misericordiam impendunt qui seipsos in
              miserendo negligunt, sed magis se impugnant male agendo; et ideo tales misericordiam
              penitus absolventem non consequentur, etsi consequantur misericordiam de poenis
              debitis aliquid relaxantem.</p>
            <p xml:id="ta-l4d46q2-d1e772">Ad secundum dicendum, quod non propter hoc ponitur disceptatio solum de operibus
              misericordiae, quia pro earum neglectu tantummodo aliqui aeternaliter puniantur; sed
              quia illi ab aeterna poena liberantur post peccata qui per opera misericordiae sibi
              veniam impetraverunt, facientes sibi amicos de mammona iniquitatis.</p>
            <p xml:id="ta-l4d46q2-d1e775">Ad tertium dicendum, quod illud a domino dicitur his qui petunt sibi debitum
              relaxari, non illis qui in peccato persistunt; et ideo soli poenitentes per opera
              misericordiae consequentur misericordiam penitus liberantem.</p>
            <p xml:id="ta-l4d46q2-d1e779">Ad quartum dicendum, quod Glossa Ambrosii loquitur de lubrico venialis peccati, a quo
              aliquis post purgatorias poenas, quas vapulationem dicit, per opera misericordiae
              absolvetur. Vel si loquatur de lubrico mortalis peccati, est intelligendum quantum ad
              hoc quod adhuc in vita existentes, illi qui ex fragilitate in carnalia peccata
              incidunt, per opera misericordiae ad poenitentiam disponuntur; unde talis non peribit,
              idest disponetur per talia opera ad non pereundum.</p>
          </div>
        </div>
        <div xml:id="ta-l4d46q2-Dd1e785">
          <head xml:id="ta-l4d46q2-Hd1e787">Expositio textus</head>
          <p xml:id="ta-l4d46q2-d1e790"><quote xml:id="ta-l4d46q2-Qd1e791">Tam grandis tamen poena est, ut ei possint nulla tormenta quae novimus,
              comparari</quote>. Augustinus dicit, quod mitissima est poena parvulorum, qui tamen
            alienantur a regno. Et dicendum, quod hoc quod hic dicitur, intelligendum est de illis
            qui carent divina visione, et habent conscientiae remorsum, quod ex propria culpa ea
            priventur. <quote xml:id="ta-l4d46q2-Qd1e794">Incomprehensibilia sunt judicia ejus</quote>. Sed contra, in Psal.
            118, 13: <quote xml:id="ta-l4d46q2-Qd1e797">in labiis meis pronuntiavi omnia judicia oris tui</quote>. Et dicendum,
            quod judicia in Psal. appellantur Dei mandata; apostolus autem dicit Dei judicia,
            dispositiones ejus. <quote xml:id="ta-l4d46q2-Qd1e800">Sed varietas sensuum et effectuum in creaturis
              monstratur</quote>, inquantum videlicet ex diversis conceptionibus quas a creaturis
            accipimus, diversas rationes attribuimus Deo, ut diversitas non sit in Deo secundum
            esse, sed sit diversitas secundum rationem tantum, quod hic dicitur <quote xml:id="ta-l4d46q2-Qd1e803">varietas
              sensuum</quote>; vel secundum connotata, et hoc dicitur <quote xml:id="ta-l4d46q2-Qd1e806">varietas
              effectuum</quote>. Et de hoc in 2 dist., 1 Lib., quaest. 1, art. 2, ad 5, dictum
            est.</p>
        </div>
      </div>
    </body>
  </text>
</TEI>