<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum I, Distinctio 38, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Librum I, Distinctio 38, Quaestio 1</title>
          <date when="2016-03-15">March 15, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-15">March 15, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l1d8q1">
        <head xml:id="ta-l1d8q1-Hd1e89">Librum I, Distinctio 38, Quaestio 1</head>
        <div xml:id="ta-l1d8q1-Dd1e92">
          <head xml:id="ta-l1d8q1-Hd1e94">Prooemium</head>
          <p xml:id="ta-l1d8q1-d1e97">Ostenso quorum sit Dei scientia, hic determinat de scientia per comparationem ad ipsa
            scita; et dividitur in partes duas. In prima inquirit utrum scientia Dei sit scitorum
            causa; in secunda ostendit qualis causa sit, ibi, 39 dist.: <quote xml:id="ta-l1d8q1-Qd1e99">praeterea solet
              quaeri, utrum scientia Dei possit augeri vel minui</quote>. Prima in duas: in prima
            inquirit de causalitate divinae scientiae; in secunda de ineffabilitate ipsius, ibi:
              <quote xml:id="ta-l1d8q1-Qd1e102">ad hoc autem quod supra dictum est (...) solet a quibusdam sic opponi</quote>.
            Prima in duas: in prima movet quaestionem; in secunda determinat eam, ibi: <quote xml:id="ta-l1d8q1-Qd1e105">hanc
              igitur, quae videtur, repugnantiam de medio tollere cupientes, dicimus, res futuras
              nullatenus causam esse praescientiae</quote>. Circa primum tria facit: primo ostendit
            quod scientia Dei sit causa scitorum, ratione et auctoritate; secundo ostendit quod
            neque est causa eorum neque causata ab eis; quae duo duabus rationibus ostendit, ibi:
              <quote xml:id="ta-l1d8q1-Qd1e108">quod si ita est, est ergo causa omnium malorum</quote>. Tertio ostendit
            auctoritate Origenis, scientiam Dei causatam esse a scitis, ibi: <quote xml:id="ta-l1d8q1-Qd1e111">Origenes tamen
              (...) ait: non propterea aliquid erit, quia id scit Deus futurum. Ad hoc autem quod
              supra dictum est (...) solet a quibusdam ita opponi</quote>. Hic inquirit de
            ineffabilitate divinae scientiae; et supposito quod sit ineffabilis ex praedictis, hic
            solvit objectiones in contrarium factas; unde dividitur in duas partes: in prima ponit
            objectionem et solvit eam; in secunda objicit contra solutionem, et iterum solvit, ibi:
              <quote xml:id="ta-l1d8q1-Qd1e115">sed adhuc urgent quaestionem</quote>. Hic quinque quaeruntur: 1 utrum scientia
            Dei sit causa rerum; 2 utrum omnia uniformiter cognoscat; 3 utrum sit enuntiabilium; 4
            utrum eorum quae non sunt; 5 utrum sit contingentium.</p>
        </div>
        <div xml:id="ta-l1d8q1-Dd1e120" type="articulus">
          <head xml:id="ta-l1d8q1-Hd1e122">Articulus 1</head>

          <head xml:id="ta-l1d8q1-Hd1e125" type="questionTitle">Utrum scientia Dei sit causa rerum</head>

          <p xml:id="ta-l1d8q1-d1e128">Ad primum sic proceditur. Videtur quod scientia Dei sit causa rerum. Scientia enim Dei
            tam a sanctis quam a prophetis scientiae artificis comparatur. Sed scientia artificis
            causa est scitorum per artem producendorum. Ergo videtur quod scientia Dei sit causa
            rerum.</p>
          <p xml:id="ta-l1d8q1-d1e131">Praeterea, cum similitudo sit quaedam unitas in forma, oportet quod in omni
            assimilatione vel unum similium sit causa alterius, vel utrumque ab una causa deducatur;
            quia unitas in effectu designat unitatem causae. Sed scientia est assimilatio quaedam.
            Ergo oportet semper quod scientia sit causa sciti, sicut est in scientia practica; vel
            scitum causa scientiae, sicut est in nostra scientia speculativa; vel utriusque sit
            causa una, sicut est in cognitione quam Angeli de rebus habent; quia ab eodem, scilicet
            Deo, imprimuntur species rerum in mente Angeli ad cognoscendum, et in materia ad
            essendum. Sed scientiae Dei, quae est ipse Deus, nihil est causa, neque scitum, neque
            aliquid. Relinquitur ergo quod ipsa scientia Dei sit causa sciti.</p>
          <p xml:id="ta-l1d8q1-d1e134">Praeterea, mensura semper habet rationem principii respectu mensurati, ut patet ex 10
            Metaphysic. Quantitas enim mensuratur per principium quantitatis, ut substantiae omnes
            per principium substantiae. Sed scientia Dei mensura est rerum; unde dicit Anselmus,
            quod unaquaeque res veritatem habet quando implet illud ad quod in mente divina ordinata
            est. Ergo scientia Dei est causa scitorum.</p>
          <p xml:id="ta-l1d8q1-d1e138">Praeterea, sicut voluntas Dei est ipse Deus, ita et scientia ejus. Sed voluntas Dei
            absolute dicitur causa omnium volitorum, et bonitas omnium bonorum. Ergo scientia ejus
            debet dici causa omnium scitorum.</p>
          <p xml:id="ta-l1d8q1-d1e141">Sed contra, cujuscumque causa est Dei scientia, causa est Deus. Sed non omnium scitorum
            a Deo, causa est Deus; quia mala, quae sunt a Deo scita, non sunt ab ipso. Ergo nec
            scientia Dei causa est omnium scitorum.</p>
          <p xml:id="ta-l1d8q1-d1e144">Praeterea, posita causa ponitur effectus. Sed scientia Dei fuit ab aeterno; res autem
            ab aeterno non fuerunt. Ergo scientia Dei non est causa rerum.</p>
          <p xml:id="ta-l1d8q1-d1e147">Respondeo dicendum quod loquendo de attributis divinis, attendenda est attributorum
            ratio quae, quia diversa est diversorum, ideo aliquid attribuitur uni quod non
            attribuitur alteri, quamvis omnia sint una res; et inde est quod bonitas divina dicitur
            causa bonorum, et vita causa viventium; et sic de aliis. Si ergo accipiamus diversas
            attributorum rationes, inveniuntur aliqua habere comparationem non tantum ad habentem,
            sed etiam ad aliquid sicut ad objectum, ut potentia, et voluntas, et scientia. Quaedam
            autem ad habentem tantum, ut vita, bonitas, et hujusmodi. Et haec omnia habent unum
            modum causalitatis, scilicet per modum communem efficientis exemplaris, ut dicimus, quod
            a primo bono sunt omnia bona, et a primo vivente omnia viventia. Sed illa quae dicuntur
            per comparationem ad objectum, habent etiam alium modum causalitatis, respectu scilicet
            objectorum, ut voluntas respectu volitorum; et sic quaeritur hic de causalitate
            scientiae. Constat enim quod scientia sua est causa per modum efficientis et exemplaris
            omnium scientiarum; sed dubium est, utrum sit causa scitorum. Sciendum est ergo, quod
            scientia secundum rationem scientiae non dicit aliquam causalitatem, alias omnis
            scientia causa esset: sed inquantum est scientia artificis operantis res, sic habet
            rationem causae respectu rei operatae per artem. Unde sicut est causalitas artificis per
            artem suam, ita consideranda est causalitas divinae scientiae. Est ergo iste processus
            in productione artificiati. Primo scientia artificialis ostendit finem; secundo voluntas
            ejus intendit finem illum; tertio voluntas imperat actum per quem educatur opus, circa
            quod opus scientia artificis ponit formam conceptam. Unde scientia se habet ut ostendens
            finem, et voluntas ut dirigens actum et informans opus operatum; et ideo constat quod
            quidquid accidit in effectu per defectum a forma artis, vel a fine, non reducitur in
            scientiam artificis sicut in causam. Patet etiam quod principalitas causalitatis
            consistit penes voluntatem quae imperat actum. Unde patet quod malum, quod est deviatio
            a forma et a fine, non causatur a scientia Dei; sed tantum causalitatem habet respectu
            bonorum, secundum quod consequuntur formam divinae artis et finem; non tamen quod
            respectu horum dicat perfectam rationem causalitatis, nisi secundum quod adjungitur
            voluntati; et ideo in littera dicitur, quod scientia beneplaciti est causa rerum. Et
            propter hoc etiam Avicenna dicit, quod inquantum Deus cognoscit essentiam suam, et amat
            vel vult eam, secundum quod est principium rerum, quarum vult se esse principium, fluunt
            res ab eo.</p>
          <p xml:id="ta-l1d8q1-d1e150">Ad primum ergo dicendum, quod scientia artificis non est causa defectus qui contingit
            in artificiato, quamvis etiam esset praescitus ab eo; nec etiam est completa causa
            artificiati, nisi addatur voluntas, ut dicit philosophus in 9 Metaphysic.; et similiter
            est etiam de scientia Dei.</p>
          <p xml:id="ta-l1d8q1-d1e153">Ad secundum dicendum, quod mala non cognoscuntur a Deo per similitudinem suam, sed per
            similitudinem bonorum; ut prius dictum est, dist. 36, quaest. 1, art. 2; et ideo non
            sequitur quod sit causa nisi bonorum.</p>
          <p xml:id="ta-l1d8q1-d1e157">Ad tertium dicendum, quod inquantum scientia Dei est sicut exemplar per modum artis
            rerum, sic dicitur mensura earum; unde mala sicut deficiunt a participatione formae
            artis, ita deficiunt a rectitudine mensurae; et propter hoc etiam malum definitur ab
            Augustino, quod est <quote xml:id="ta-l1d8q1-Qd1e159">privatio modi</quote>, inquantum deficit a mensura;
              <quote xml:id="ta-l1d8q1-Qd1e162">speciei</quote>, inquantum deficit ab imitatione exemplaris;
              <quote xml:id="ta-l1d8q1-Qd1e165">ordinis</quote>, inquantum deficit a fine.</p>
          <p xml:id="ta-l1d8q1-d1e169">Ad quartum dicendum, quod voluntas habet completam rationem causae, inquantum objectum
            ejus est finis secundum rationem boni, qui est causa causarum; unde et imperium super
            alias vires habet; et ideo absolute voluntas Dei causa rerum dicitur. De scientia autem
            non similiter se habet sicut de voluntate, ut dictum est, in corp. art.; nec etiam ita
            comparatur scientia ad scitum sicut vita ad viventem. Unde patet quod ratio non
            concludit.</p>
          <p xml:id="ta-l1d8q1-d1e172">Quintum concedimus.</p>
          <p xml:id="ta-l1d8q1-d1e175">Ad sextum dicendum, quod sicut creaturae non exeunt a Deo per necessitatem naturae, vel
            potentiae naturalis, ita nec per necessitatem scientiae; sed per libertatem voluntatis
            in qua completur ratio causalitatis; et ideo non quandocumque scivit creavit, sed
            quandocumque voluit.</p>
        </div>
        <div xml:id="ta-l1d8q1-Dd1e179" type="articulus">
          <head xml:id="ta-l1d8q1-Hd1e181">Articulus 2</head>

          <head xml:id="ta-l1d8q1-Hd1e184" type="questionTitle">Utrum scientia Dei sit uniformiter de rebus scitis</head>

          <p xml:id="ta-l1d8q1-d1e187">Ad secundum sic proceditur. Videtur quod scientia Dei non uniformiter sit de rebus
            scitis. Omnis enim scientia quae est de rebus aliter quam sint, est falsa. Sed scientia
            Dei verissima est. Cum igitur omnes res non habeant unum modum, videtur quod non
            uniformiter sit de omnibus.</p>
          <p xml:id="ta-l1d8q1-d1e190">Praeterea, secundum Augustinum, alius modus cognitionis est cognoscere rem per sui
            essentiam, et per sui similitudinem. Sed Deus seipsum per essentiam suam cognoscit,
            creaturas vero per similitudines earum in ipso existentes. Ergo non uniformiter seipsum
            et creaturas cognoscit.</p>
          <p xml:id="ta-l1d8q1-d1e193">Praeterea, ut supra habitum est, dist. 16, quaest. 1, art. 2, Deus bona cognoscit per
            se, mala autem per aliud. Sed hoc facit diversum modum cognitionis. Ergo non uniformiter
            omnia cognoscit.</p>
          <p xml:id="ta-l1d8q1-d1e197">Praeterea, secundum Dionysium, Deus eodem modo cognoscit res quo rebus esse tradidit.
            Sed secundum Augustinum, alia ratione creavit hominem et equum. Ergo alia ratione
            cognoscit; et ita non uniformiter de omnibus est.</p>
          <p xml:id="ta-l1d8q1-d1e200">Sed contra, Dionysius in eodem capitulo dicit, quod materialia immaterialiter
            cognoscit, et multa unite, et sic de aliis. Ergo videtur quod sit uniformiter de
            omnibus.</p>
          <p xml:id="ta-l1d8q1-d1e203">Praeterea, modus cognitionis praecipue attenditur penes rationem medii, ex cujus
            diversitate de eodem potest haberi opinio et scientia. Sed Deus eodem medio omnia
            cognoscit, scilicet per essentiam suam, ut in eodem capitulo Dionysius dicit. Ergo de
            omnibus est uniformiter.</p>
          <p xml:id="ta-l1d8q1-d1e206">Respondeo dicendum, quod in qualibet cognitione potest considerari duplex modus:
            scilicet modus rei cognitae et modus cognoscentis. Modus quidem rei cognitae non est
            modus cognitionis, sed modus cognoscentis, ut dicit Boetius. Quod patet ex hoc quod
            ejusdem rei cognitio est in sensu cum conditionibus materialibus, quia sensus est
            potentia in materia; in intellectu autem, quia immaterialis est, ejusdem cognitio est
            sine appenditiis materiae. Cujus ratio est, quia cognitio non fit nisi secundum quod
            cognitum est in cognoscente. Unumquodque autem est in aliquo per modum ipsius, et non
            per modum sui, ut patet ex libro de causis: et ideo oportet quod cognitio fiat secundum
            modum cognoscentis. Quia ergo in intellectu divino est summa unitas, ideo ejus cognitio
            est uniformis de omnibus; omnia enim in eo unum sunt. Cum ergo quaeritur, utrum Deus
            omnia uniformiter cognoscat, distinguendum est; quia adverbium potest dicere modum actus
            cognitionis, et sic verum est; vel modum objecti, et sic falsum est; quia Deus non
            tantum scit rem, sed proprium modum rei; unde scit diversis diversos modos inesse; et
            similiter dicendum est ad omnes similes quaestiones.</p>
          <p xml:id="ta-l1d8q1-d1e209">Ad primum ergo dicendum, quod cum dicitur, scientia quae est de re aliter quam sit, est
            falsa, est duplex. Quia adverbium aliter potest designare modum ipsius scientiae, et sic
            falsum est; quia scientia est immaterialis de rebus materialibus. Vel potest designare
            modum scitorum, et sic verum est; unde ad propositum concludit.</p>
          <p xml:id="ta-l1d8q1-d1e212">Ad secundum dicendum, quod essentia Dei per quam seipsum cognoscit Deus, est etiam
            similitudo per quam cognoscit omnia creata; et ita per idem medium se et alia cognoscit.
            Unde ex parte cognoscentis invenitur unitas, sed ex parte cognitorum diversitas, quia
            aliquod eorum, scilicet ipse Deus, se habet per identitatem ad medium illud; alia per
            imitationem, scilicet ipsae creaturae.</p>
          <p xml:id="ta-l1d8q1-d1e216">Ad tertium dicendum similiter, quod Deus eodem medio, scilicet essentia sua, cognoscit
            et bona et mala; sed ad hoc medium diversimode comparantur bona quae ipsum imitantur, et
            mala quae ab ipso discedunt.</p>
          <p xml:id="ta-l1d8q1-d1e219">Ad quartum dicendum, quod una essentia divina est per quam esse omnibus tradidit, et
            per quam omnia cognoscit, ut idem Dionysius dicit. Alietas autem rationum est ex
            diversitate respectuum, qui attenduntur secundum diversitatem rerum.</p>
        </div>
        <div xml:id="ta-l1d8q1-Dd1e223" type="articulus">
          <head xml:id="ta-l1d8q1-Hd1e225">Articulus 3</head>

          <head xml:id="ta-l1d8q1-Hd1e228" type="questionTitle">Utrum scientia Dei sit enuntiabilium</head>

          <p xml:id="ta-l1d8q1-d1e231">Ad tertium sic proceditur. Videtur quod scientia Dei non sit enuntiabilium. Scientia
            enim Dei est de rebus per ideas earum. Sed idea est similitudo rei incomplexae. Ergo
            videtur quod complexorum vel enuntiabilium Deus scientiam non habeat.</p>
          <p xml:id="ta-l1d8q1-d1e234">Praeterea, ut dicitur in 3 de anima, quando intellectus intelligit affirmationem et
            negationem, fit quaedam compositio. Sed in divino intellectu nulla est compositio. Ergo
            enuntiabilia non cognoscit.</p>
          <p xml:id="ta-l1d8q1-d1e237">Praeterea, sicut ibidem dicitur, operationi qua intellectus affirmat aliquid aut negat,
            admiscetur tempus; unde omnis enuntiatio cum tempore significat. Sed intellectus divinus
            omnino absolutus est a tempore. Ergo non est enuntiabilium.</p>
          <p xml:id="ta-l1d8q1-d1e241">Praeterea, intellectus divinus est verissimus, cui nulla falsitas admisceri potest. Sed
            duarum operationum intellectus uni admiscetur falsitas, scilicet ei qua affirmat aliquid
            aut negat; alteri vero non, qua scilicet intuetur quidditatem rei, ut in 3 de anima
            dicitur. Ergo videtur quod ista tantum operatio sit Deo attribuenda, et non prima, qua
            enuntiabilia cognoscuntur.</p>
          <p xml:id="ta-l1d8q1-d1e244">Sed contra, nostra scientia non tantum est de rebus, sed etiam de enuntiationibus. Si
            ergo essentia Dei non esset de enuntiationibus, esset imperfectior quam nostra.</p>
          <p xml:id="ta-l1d8q1-d1e247">Praeterea, quidquid praedicit Deus, scit. Sed multa enuntiabilia per prophetas
            praedixit, sicut virginem parituram, Isa. 7. Ergo enuntiabilia scit.</p>
          <p xml:id="ta-l1d8q1-d1e250">Respondeo dicendum, quod secundum opinionem Avicennae et ex dictis Algazelis videtur
            sequi quod Deus enuntiabilia nesciat, et praecipue in rebus singularibus; quia ponunt
            quod scit singularia tantum universaliter, idest secundum quod sunt in causis
            universalibus, et non particulariter, idest in natura particularitatis suae. Unde
            concedunt quod scit hoc individuum et illud; sed non scit hoc individuum nunc esse et
            postmodum non esse; sicut si aliquis sciret eclypsim quae futura est cras in suis causis
            universalibus; non tamen sciret an modo esset vel non esset, nisi sensibiliter videret.
            Sed quia supra ostensum est quod Deus non solum habet hujusmodi cognitionem de
            particularibus, sed perfectam, inquantum cognoscit ea in sua particularitate secundum
            omnes conditiones individuales quae in eis sunt; ideo dicendum est, quod Deus non solum
            cognoscit ipsas res, sed etiam enuntiabilia et complexa; tamen simplici cognitione per
            modum suum; quod sic patet. Cum in re duo sint, quidditas rei, et esse ejus, his duobus
            respondet duplex operatio intellectus. Una quae dicitur a philosophis formatio, qua
            apprehendit quidditates rerum, quae etiam dicitur indivisibilium intelligentia. Alia
            autem comprehendit esse rei, componendo affirmationem, quia etiam esse rei ex materia et
            forma compositae, a qua cognitionem accipit, consistit in quadam compositione formae ad
            materiam, vel accidentis ad subjectum. Similiter etiam in ipso Deo est considerare
            naturam ipsius, et esse ejus; et sicut natura sua est causa et exemplar omnis naturae,
            ita etiam esse suum est causa et exemplar omnis esse. Unde sicut cognoscendo essentiam
            suam, cognoscit omnem rem; ita cognoscendo esse suum, cognoscit esse cujuslibet rei; et
            sic cognoscit omnia enuntiabilia, quibus esse significatur; non tamen diversa operatione
            nec compositione, sed simpliciter; quia esse suum non est aliud ab essentia, nec est
            compositum consequens; et sicut per idem cognoscit bonum et malum, ita per idem
            cognoscit affirmationes et negationes.</p>
          <p xml:id="ta-l1d8q1-d1e253">Ad primum ergo dicendum, quod aliud est de forma existente in mente artificis et de
            idea rei quae est in mente divina: quia forma quae est in mente artificis, non est causa
            totius quod est in artificiato, sed tantum formae; et ideo esse hanc domum, et cetera
            quae consequuntur naturam per formam artis, nescit nisi sensibiliter accipiat: sed idea
            quae est in mente divina, est causa omnis ejus quod in re est; unde per ideam non tantum
            cognoscit naturam rei, sed etiam hanc rem esse in tali tempore, et omnes conditiones
            quae consequuntur rem vel ex parte materiae vel ex parte formae.</p>
          <p xml:id="ta-l1d8q1-d1e256">Ad secundum dicendum, quod ipsum esse divinum quod est simplex, est exemplar omnis esse
            compositi quod in creatura est; et ideo per esse suum simplex cognoscit sine
            compositione intellectuum vel divisione omne esse vel non esse quod rei convenit. Sed
            intellectus noster, cujus cognitio a rebus oritur, quae esse compositum habent, non
            apprehendit illud esse nisi componendo et dividendo; et de tali intellectu philosophus
            loquitur.</p>
          <p xml:id="ta-l1d8q1-d1e260">Ad tertium dicendum, quod operationi intellectus nostri componentis et dividentis
            admiscetur tempus duplici de causa; tum ex parte sua, quia accipit scientiam a continuo
            et tempore, scilicet a sensu et imaginatione; tum ex parte intellectorum, quae in
            tempore sunt. In operatione autem divini intellectus advenit tempus tantum ex parte
            intellectorum, quia sicut alias res determinate cognoscit, ita et tempus; unde cognoscit
            hanc rem esse in tali vel in tali tempore: sed ex parte ipsius intellectus nullum tempus
            vel aliqua successio advenit; quia temporalia intemporaliter cognoscit.</p>
          <p xml:id="ta-l1d8q1-d1e263">Ad quartum dicendum, quod sicut operationi intellectus nostri qua inspicit quidditates
            rerum, non admiscetur falsitas nisi per accidens, inquantum cognitio quidditatis
            dependet a cognitione affirmationis, quod contingit in quidditatibus compositis, et non
            in simplicibus, ut dicitur in 9 Metaph.: ita operationi intellectus divini non potest
            advenire falsitas nec in comprehendendo naturas rerum nec in comprehendendo
            enuntiabilia; quia utrumque eadem operatione cognoscit, et per unum idem simplex, ut ex
            dictis, in corp. art., patet.</p>
        </div>
        <div xml:id="ta-l1d8q1-Dd1e268" type="articulus">
          <head xml:id="ta-l1d8q1-Hd1e270">Articulus 4</head>

          <head xml:id="ta-l1d8q1-Hd1e273" type="questionTitle">Utrum scientia Dei sit non entium</head>

          <p xml:id="ta-l1d8q1-d1e276">Ad quartum sic proceditur. Videtur quod scientia Dei non possit esse non entium.
            Scientia enim importat respectum ad scibile. Sed ea quae dicunt respectum ad creaturam,
            non dicuntur de Deo nisi creaturis existentibus, ut dominus, et creator, et hujusmodi.
            Ergo videtur quod non possit Deus dici scire res aliquas, nisi quando sunt.</p>
          <p xml:id="ta-l1d8q1-d1e279">Praeterea, scientia non est nisi verorum, ut in posterioribus dicitur. Sed verum et ens
            convertuntur. Ergo non est nisi entium.</p>
          <p xml:id="ta-l1d8q1-d1e282">Praeterea, scientia Dei est mensura scitorum. Sed ea quae non sunt non commensurantur
            alicui. Ergo eorum non est scientia Dei.</p>
          <p xml:id="ta-l1d8q1-d1e286">Praeterea, primum cadens in apprehensione intellectus est ens, ut Avicenna dicit. Sed
            nulla virtus potest cognoscere aliquid nisi praesupposita ratione primi objecti, sicut
            visus nihil videt sine lumine. Ergo nec aliquis intellectus potest cognoscere nisi
            entia.</p>
          <p xml:id="ta-l1d8q1-d1e289">Sed contra, quidquid eligitur sine errore, hoc scitur. Sed secundum Augustinum,
            eliguntur quae non sunt; nec tamen errat qui eligit, scilicet Deus. Ergo videtur quod
            eorum quae non sunt, notitiam habeat.</p>
          <p xml:id="ta-l1d8q1-d1e292">Praeterea, sicut se habet scibile ad scientiam nostram ut prius, ita se habet scientia
            Dei ad scibilia ut prior eis. Sed quaedam scibilia sunt quorum non habemus scientiam, ut
            philosophus tradidit. Ergo et scientia Dei potest esse eorum quae non sunt.</p>
          <p xml:id="ta-l1d8q1-d1e295">Respondeo dicendum, quod quidquid cognoscitur, aliquo modo oportet esse, ad minus in
            ipso cognoscente; unde et Avicenna dicit, quod de eo quod omnino est non ens, nihil
            potest enuntiari. Unde secundum quod aliqua se habent ad esse, ita se habent ad divinam
            cognitionem. Esse autem rei potest tripliciter considerari: vel prout est in propria sua
            natura ex suis principiis educta, vel prout est in potentia alicujus causae, vel prout
            est in apprehensione alicujus cognoscentis. Omnia ergo illa quae habent esse in sua
            natura secundum quodcumque tempus, Deus ab aeterno scivit, et apprehendendo naturam
            ipsorum, et videndo ea esse, non tantum in cognitione sua, vel potentia alicujus causae,
            sed etiam in esse naturae; quod patet, quia constat quod re existente cognoscit Deus
            ipsum esse quod habet in propria natura. Si autem ab aeterno non cognovisset nisi esse
            ejus quod est in cognitione, vel in potentia causae, cognitio sua proficeret per
            temporum successiones; et talia dicitur Deus scire scientia visionis. Res autem illas
            quarum esse in nullo tempore est in propria natura, cognoscit esse in potentia causae
            vel creaturae deficientis, sicut mala, vel in potentia operativa sua, sicut bona. Scit
            etiam ea esse in cognitione sua, inquantum scit se cognoscere ea, et posse se facere ea,
            quantum ad bona; vel posse contingere ex defectu creaturae, quantum ad mala. Et iste
            modus cognitionis nominatur scientia simplicis intelligentiae, inquantum scilicet per
            modum istum cognoscitur ipsa simplex natura rei quae posset esse, tamen non cognoscitur
            ipsum esse simplex, cujus proprie est visio, sed secundum quid tantum, ut dictum est, in
            corp. art.</p>
          <p xml:id="ta-l1d8q1-d1e298">Ad primum ergo dicendum, quod omnes relationes quae fundantur super aliquam operationem
            actualem procedentem in creaturas, non possunt convenire Deo, nisi ex tempore creaturis
            existentibus; sed relatio importata in scientia, potentia et voluntate non fundatur
            super aliquam operationem actualiter in creaturam procedentem; et ideo non est
            simile.</p>
          <p xml:id="ta-l1d8q1-d1e301">Ad secundum dicendum, quod secundum quod non entia habent veritatem, sic ea Deus scit:
            quae enim erunt post mille annos non scit ea Deus esse nunc; quoniam non est verum ea
            esse nunc; sed scit ea futura esse tunc quando verum erit ea esse: similiter illa quae
            nec sunt nec erunt nec fuerunt, scit ea esse in cognitione sua, et in potentia causarum
            suarum, prout est verum ea sic esse.</p>
          <p xml:id="ta-l1d8q1-d1e305">Ad tertium dicendum, quod illud quod non est non scitur a Deo ut commensuratum actu
            scientiae suae, sed ut commensurabile: et hoc sufficit ad scientiae veritatem.</p>
          <p xml:id="ta-l1d8q1-d1e308">Ad quartum dicendum, quod quidquid cognoscitur, cognoscitur ut ens, vel in propria
            natura, vel in causa sua, vel in cognitione aliqua: et sic etiam sunt entia omnia quae
            Deus cognoscit.</p>
        </div>
        <div xml:id="ta-l1d8q1-Dd1e312" type="articulus">
          <head xml:id="ta-l1d8q1-Hd1e314">Articulus 5</head>

          <head xml:id="ta-l1d8q1-Hd1e317" type="questionTitle">Utrum scientia Dei sit contingentium</head>

          <p xml:id="ta-l1d8q1-d1e320">Ad quintum sic proceditur. Videtur quod scientia Dei non sit contingentium. Scientia
            enim Dei est causa omnium scitorum bonorum. Sed omnis causa necessaria inducit
            necessarios effectus: posita enim causa, necessario ponitur effectus, nisi causa sit
            deficiens in minori parte, sicut causa naturalis. Cum ergo scientia Dei non sit
            deficiens, videtur quod id cujus est, sit necessarium, et ita non sit contingentium.</p>
          <p xml:id="ta-l1d8q1-d1e323">Praeterea, scientia non est nisi verorum. Sed in futuris contingentibus non est alterum
            determinate verum, ut philosophus probat. Ergo videtur quod non possit esse eorum
            scientia divina.</p>
          <p xml:id="ta-l1d8q1-d1e326">Praeterea, si sit contingentium, ponatur quod Deus sciat Socratem currere; inde sic.
            Aut est possibile Socratem non currere, aut impossibile. Si enim est impossibile ipsum
            non currere, ergo ab aequipollenti necesse est ipsum currere, et sic haberetur
            propositum, quod illud cujus est scientia Dei, sit necessarium. Si autem possibile est
            ipsum non currere, ponatur ergo. Possibile enim est, secundum philosophum, quo posito,
            non sequitur inconveniens. Sed positum erat quod Deus sciret Socratem currere. Ergo scit
            esse quod non est. Omnis autem talis scientia falsa est. Ergo scientia Dei erit falsa,
            quod est impossibile. Relinquitur ergo quod Socratem non currere, non fuit possibile sed
            necessarium.</p>
          <p xml:id="ta-l1d8q1-d1e330">Si dicatur, quod est necessarium necessitate consequentiae et non necessitate
            consequentis; sive necessitate conditionata, hac scilicet conditione si est praescitum,
            et non necessitate absoluta: contra, in omni vera conditionali si antecedens est
            necessarium absolute, et consequens est necessarium absolute: quia ad antecedens semper
            sequitur consequens, et ad necessarium nunquam sequitur falsum, quamvis e converso, ut
            probatur in 1 Poster. Sed hujus conditionalis, Socrates currit si est praescitum a Deo,
            antecedens est necessarium absolute: tum quia omne praeteritum est necessarium, tum quia
            omne aeternum est necessarium. Ergo et Socratem currere est necessarium absolute: ergo
            videtur quod scientia non est nisi de necessariis.</p>
          <p xml:id="ta-l1d8q1-d1e333">Praeterea, secundum philosophum in Lib. priorum, ex majori de necessitate, et minori de
            inesse, sequitur conclusio de necessitate. Inde sic. Omne scitum a Deo necesse est esse
            verum. Sed hoc est scitum a Deo. Ergo necesse est esse verum; et sic idem quod
            prius.</p>
          <p xml:id="ta-l1d8q1-d1e336">Si dicas, quod ista est duplex: scitum a Deo necesse est esse verum: quia potest esse
            de dicto; et sic est composita et vera: vel potest esse de re; et sic est divisa et
            falsa: hoc enim dictum est necessarium, scilicet scitum a Deo est verum; sed hanc rem
            quae ponitur sciri a Deo non necesse est fieri, quia contingenter fit: contra, ista
            distinctio tenet tantum in formis separabilibus, in quibus subjectum esse potest, non
            autem in formis inseparabilibus a subjecto. Unde istam nullus distinguit: cygnum album
            possibile est esse nigrum: quia albedo a cygno non separatur nisi secundum rationem et
            intellectum; unde quod non potest simul esse cum albo, non potest simul esse cum cygno.
            Sed in hoc quod dicitur scitum, importatur quiddam semper concomitans subjectum: quia
            quod semel est scitum a Deo, non potest non esse scitum ab eo. Ergo videtur quod
            distinctio illa nihil ad propositum valeat.</p>
          <p xml:id="ta-l1d8q1-d1e339">Si dicas quod contingens quando futurum est, potest, non esse; sed non ex quo ponitur
            praesens vel praeteritum; et sic Deus, cognitionem ejus habet: contra, omnis scientia
            quae est de aliquo praesente, de quo non erat quando futurum erat, recipit additionem
            secundum temporum successionem. Sed scientia Dei nihil accipit additionis a rebus, nec
            est in ea aliqua successio secundum tempora. Ergo si futura contingentia non cognoscit,
            ut futura sunt, nullo modo est contingentium, ut sunt praesentia vel praeterita.</p>
          <p xml:id="ta-l1d8q1-d1e342">Sed contra, ea quae subsunt libero arbitrio sunt maxime contingentia. Sed horum
            cognitionem Deus habet: alias non redderet unicuique secundum opera sua. Ergo sua
            scientia est contingentium.</p>
          <p xml:id="ta-l1d8q1-d1e345">Praeterea, supra habitum est quod scientia Dei est omnium. Sed non omnia ex necessitate
            contingunt, ut ad ipsum sensum patet, et a philosophis probatum est, et in fide
            suppositum est. Ergo scientia Dei non tantum est necessariorum, sed etiam
            contingentium.</p>
          <p xml:id="ta-l1d8q1-d1e349">Respondeo dicendum, quod propter hujusmodi difficultates, quidam philosophi negaverunt,
            Deum de particularibus contingentibus cognitionem habere, cogitantes intellectum divinum
            ad modum intellectus nostri; et ideo erraverunt. Quod autem intellectus divinus non
            impediatur a cognitione particularium ratione particulationis quae est ex materia, sicut
            intellectus noster impeditur, in 36 distin., quaest. 1, art. 1, ostensum est; et ideo
            nunc restat inquirere utrum impediatur ratione contingentiae: contingentia enim videtur
            duplici ratione effugere divinam cognitionem. Primo propter ordinem causae ad causatum.
            Quia causae necessariae et immutabilis videtur esse effectus necessarius; unde cum
            scientia Dei sit causa rerum, et sit immutabilis, videtur quod non possit esse
            contingentium. Secundo propter ordinem scientiae ad scitum; quia cum scientia sit certa
            cognitio, ex ipsa ratione certitudinis etiam exclusa causalitate, requirit certitudinem
            et determinationem in scito, quam contingentia excludit, ut patet in scientia nostra,
            quae non est causa rerum, et in scientia Dei respectu malorum. Sed neutrum horum removet
            scientiam contingentium a Deo. Et de primo quidem satis manifeste potest accipi.
            Quandoque enim sunt causae multae ordinatae, effectus ultimus non sequitur causam primam
            in necessitate et contingentia, sed causam proximam; quia virtus causae primae recipitur
            in causa secunda secundum modum causae secundae. Effectus enim ille non procedit a causa
            prima nisi secundum quod virtus causae primae recipitur in secunda causa: ut patet in
            floritione arboris cujus causa remota est motus solis, proxima autem virtus generativa
            plantae. Floritio autem potest impediri per impedimentum virtutis generativae, quamvis
            motus solis invariabilis sit. Similiter etiam scientia Dei est invariabilis causa
            omnium; sed effectus producuntur ab ipso per operationes secundarum causarum; et ideo
            mediantibus causis secundis necessariis, producit effectus necessarios, ut motum solis
            et hujusmodi; sed mediantibus causis secundis contingentibus producit effectus
            contingentes. Sed adhuc manet dubitatio major de secunda: quia causa prima necessaria
            potest simul esse cum defectu causae secundae, sicut motus solis cum sterilitate
            arboris; sed scientia Dei non potest simul stare cum defectu causae secundae. Non enim
            potest esse quod Deus sciat simul hunc cursurum, et iste deficiat a cursu; et hoc est
            propter certitudinem scientiae et non propter causalitatem ejus. Oportet enim invenire
            ad hoc quod sit certa scientia, aliquam certitudinem in scito. Sciendum est igitur, quod
            antequam res sit non habet esse nisi in causis suis. Sed causae quaedam sunt ex quibus
            necessario sequitur effectus, quae impediri non possunt, et in istis causis habet
            causatum esse certum et determinatum, adeo quod potest ibi demonstrative sciri, sicut
            est ortus solis, et eclypsis, et hujusmodi. Quaedam autem sunt causae ex quibus
            consequuntur effectus ut in majori parte, sed tamen deficiunt in minori parte; unde in
            istis causis effectus futuri non habent certitudinem absolutam, sed quamdam, inquantum
            sunt magis determinatae causae ad unum quam ad aliud; et ideo per istas causas potest
            accipi scientia conjecturalis de futuris, quae tanto magis erit certa, quanto causae
            sunt magis determinatae ad unum; sicut est cognitio medici de sanitate et morte futura,
            et judicium astrologi de ventis et pluviis futuris. Sed quaedam causae sunt quae se
            habent ad utrumque: et in istis causis effectus de futuro nullam habent certitudinem vel
            determinationem; et ideo contingentia ad utrumlibet in causis suis nullo modo cognosci
            possunt. Sed quando jam efficiuntur in rerum natura, tunc habent in seipsis esse
            determinatum; et ideo quando sunt in actu, certitudinaliter cognoscuntur, ut patet in eo
            qui videt Socratem currere, quia Socratem currere dum currit, necessarium est; et certam
            cognitionem habere potest. Dico igitur, quod intellectus divinus intuetur ab aeterno
            unumquodque contingentium non solum prout est in causis suis, sed prout est in esse suo
            determinato. Cum enim re existente ipsam rem videat prout in esse suo determinato est,
            aliter cognosceret rem postquam est quam antequam fiat; et sic ex eventibus rerum
            aliquid ejus accresceret cognitioni. Patet etiam quod Deus ab aeterno non solum vidit
            ordinem sui ad rem, ex cujus potestate res erat futura, sed ipsum esse rei intuebatur.
            Quod qualiter sit, evidenter docet Boetius in fine de Consol. Omnis enim cognitio est
            secundum modum cognoscentis, ut dictum est. Cum igitur Deus sit aeternus, oportet quod
            cognitio ejus modum aeternitatis habeat, qui est esse totum simul sine successione. Unde
            sicut quamvis tempus sit successivum, tamen aeternitas ejus est praesens omnibus
            temporibus una et eadem et indivisibilis ut nunc stans; ita et cognitio sua intuetur
            omnia temporalia, quamvis sibi succedentia, ut praesentia sibi, nec aliquid eorum est
            futurum respectu ipsius, sed unum respectu alterius. Unde secundum Boetium melius
            dicitur providentia quam praevidentia: quia non quasi futurum, sed omnia ut praesentia
            uno intuitu procul videt, quasi ab aeternitatis specula. Sed tamen potest dici
            praescientia, inquantum cognoscit id quod futurum est nobis, non sibi. Quod ut melius
            pateat, exemplis ostendatur. Sint quinque homines qui successive in quinque horis
            quinque contingentia facta videant. Possum ergo dicere, quod isti quinque vident haec
            contingentia succedentia praesentialiter. Si autem poneretur quod isti quinque actus
            cognoscentium essent actus unus, posset dici quod una cognitio esset praesentialiter de
            omnibus illis cognitis successivis. Cum ergo Deus uno aeterno intuitu, non successivo,
            omnia tempora videat, omnia contingentia in temporibus diversis ab aeterno
            praesentialiter videt non tantum ut habentia esse in cognitione sua. Non enim Deus ab
            aeterno cognovit in rebus tantum se cognoscere ea, quod est esse in cognitione sua; sed
            etiam ab aeterno vidit uno intuitu et videbit singula tempora, et rem talem esse in hoc
            tempore, et in hoc deficere. Nec tantum videt hanc rem respectu praecedentis temporis
            esse futuram, et respectu futuri praeteritam: sed videt istud tempus in quo est
            praesens, et rem esse praesentem in hoc tempore, quod tamen in intellectu nostro non
            potest accidere, cujus actus est successivus secundum diversa tempora: et ita patet quod
            nihil prohibet contingentium ad utrumlibet certam scientiam Deum habere, cum intuitus
            ejus ad rem contingentem referatur secundum hoc quod praesentialiter in actu est quando
            jam ejus esse determinatum est, et certitudinaliter cognosci potest.</p>
          <p xml:id="ta-l1d8q1-d1e352">Ad primum ergo dicendum, quod a causa prima non trahit effectus necessitatem, sed solum
            a causa proxima, ut dictum est, in corp. art.; et ideo ratio non procedit.</p>
          <p xml:id="ta-l1d8q1-d1e355">Ad secundum dicendum, quod futurum contingens non est determinate verum antequam fiat,
            quia non habet causam determinatam; et ideo ejus certa cognitio haberi non potest ab
            intellectu nostro, cujus cognitio est in tempore determinato et successive. Sed dum est
            in actu, determinate verum est; et ideo a cognitione quae est praesens illi actui,
            potest certitudinaliter cognosci; sicut patet etiam de visu corporali: et quia cognitio
            divina aeternitate mensuratur, quae eadem manens omni tempori praesens est, unumquodque
            contingentium videt prout est in suo actu.</p>
          <p xml:id="ta-l1d8q1-d1e358">Ad tertium dicendum, quod actus divinae cognitionis transit supra contingens, etiam si
            futurum sit nunc, sicut transit visus noster supra ipsum dum est; et quia esse quod est,
            quando est, necesse est; quod tamen absolute non est necessarium; ideo dicitur, quod in
            se consideratum est contingens, sed relatum ad Dei cognitionem est necessarium; quia ad
            ipsam non refertur nisi secundum quod est in esse actuali; et ideo simile est sicut si
            ego videam Socratem praesentialiter currere; quod quidem in se est contingens, sed
            relatum ad visum meum, est necessarium. Unde bona est distinctio, quod est necessarium
            necessitate consequentiae et non consequentis, vel necessitate conditionata, non
            absoluta.</p>
          <p xml:id="ta-l1d8q1-d1e361">Ad quartum dicendum quod ad hoc argumentum multipliciter respondetur. Quidam enim
            dicunt, quod hoc antecedens, scilicet hoc esse praescitum a Deo, non est necessarium. Et
            si objiciatur, quod est dictum de praeterito, ergo est necessarium; respondent, quod hoc
            habet instantiam in praeteritis quae dicunt respectum ad futurum; unde cum dicitur hoc
            fuisse futurum, quamvis sit dictum de praeterito; tamen quia dependet a futuro, non est
            necessarium; quia quod fuit quandoque futurum, potest non esse futurum; quia futurus
            quis incedere non incedet, ut dicitur in 2 de Generat. Sed ista instantia nulla est;
            quia quamvis quod fuit futurum, possit non esse futurum impeditis causis quae erant
            determinatae ad effectum ut in majori parte, non tamen potest non fuisse futurum; semper
            enim verum erit dicere: hoc quandoque fuit futurum. Similiter non est ad propositum;
            quia cum dicitur praescitum, non importatur tantum ordo ad futurum, sed etiam actus
            quidam, qui significatur ut praeteritus. Et ideo alii dicunt, sicut videtur Magister
            dicere in littera, quod hoc antecedens non est necessarium; quia praescitum, quamvis
            secundum vocem consignificet tempus praeteritum, tamen significat actum divinum, cui non
            accidit praeteritum: et ideo sicut Deus potest non praescire, ita potest non praescisse.
            Sed istud etiam non solvit; quia quamvis actus divinus non habeat necessitatem
            coactionis, habet tamen necessitatem immobilitatis, loquendo de actibus intrinsecis, ut
            velle, intelligere, et hujusmodi; unde non est contingens non esse, si ponatur esse. Et
            quia consequens non potest poni non esse, quin etiam antecedens ponatur non esse,
            consequens non poterit poni non esse. Sed hoc certum est quod antecedens potest poni
            esse; verum enim est determinate Deum aliquid futurum nunc scire; et ita sequitur quod
            consequens non possit poni non esse, etiam absolute sumptum; et multo minus quod possit
            contingere non esse. Et ideo alii dicunt, quod istud antecedens est contingens, quia
            designantur ibi duo, scilicet actus divinus qui immutabilis est, et ordo ad futurum, qui
            mutabilis est mutabilitate rei; et ideo totum judicandum est contingens propter alterum
            tantum. Istum enim esse hominem album, contingens est, quamvis esse hominem sit
            necessarium. Sed istud etiam non videtur dubitationem solvere. Cum enim dicitur Deus
            praescivisse aliquid, ordo ille ad futurum designatur ibi ut objectum super quod transit
            actus. Est enim sensus: praescivit, idest scivit hoc esse futurum. Quando autem aliquod
            dictum ponitur ut materia alicujus actus, ut dictum, oportet quod materialiter sumatur,
            et non secundum quod ad significationem rei refertur; ut cum dicitur: scio istum
            currere: ea autem quae sic sumuntur, nullam differentiam contingentiae vel necessitatis
            in propositione faciunt; tum quia veritas et necessitas propositionis ex principali
            verbo pendet, in quo intelligitur compositio: tum etiam quia dictum hoc modo positum non
            sumitur ut verum et falsum, vel ut necessarium vel contingens, sed ut dictum quoddam
            tantum. Unde aequalis necessitas vel contingentia est harum duarum propositionum: dico
            Socratem currere, et dico solem moveri; etiam posito quod ipsum dicere sit necessarium;
            et ita posito etiam quod ordo ille importatus ad futurum sit mutabilis, nihil impeditur
            de necessitate antecedentis. Unde alii dicunt, hoc antecedens esse necessarium; nec
            tamen consequens est necessarium; quia illa maxima intelligitur tantum in illis
            conditionibus in quibus antecedens est causa proxima consequentis. Sed hoc etiam non
            plene solvit, quia regula illa non probatur a philosopho, ratione causalitatis, sed
            ratione consequentiae, secundum quam ex necessario sequitur necessarium, sive sit causa,
            sive sit effectus. Et ideo aliter dicendum est, quod antecedens est necessarium
            absolute, tum ex immobilitate actus tum etiam ex ordine ad scitum; quia ista res non
            ponitur subjacere scientiae divinae nisi dum est in actu, secundum quod determinationem
            et certitudinem habet. Ipsum enim necesse est esse dum est; et ideo similis necessitas
            est inserenda in consequente, ut scilicet accipiatur ipsum quod est Socratem currere,
            secundum quod est in actu; et sic terminationem et necessitatem habet. Unde patet quod
            si sumatur Socratem currere secundum hoc quod ex antecedente sequitur, necessitatem
            habet: non enim sequitur ex antecedente nisi secundum quod substat divinae scientiae,
            cui subjicitur prout consideratur praesentialiter in suo esse actuali; unde etiam sic
            sumendum est consequens, quomodo patet quod consequens necessarium est: necesse enim est
            Socratem currere dum currit.</p>
          <p xml:id="ta-l1d8q1-d1e364">Ad quintum dicendum, quod ista: omne scitum a Deo necesse est esse, est duplex, eo quod
            potest esse de dicto, vel de re: et si sit de dicto vera est, et si sit de re, falsa
            est: et similiter conclusio duplex est. Et hujus distinctionis ratio est, quia potest
            istud sumi secundum conditionem qua subjacet divinae scientiae; et hoc est secundum quod
            habet esse determinatum in actu, et sic necessitatem habet, vel potest ista res sumi
            sine aliqua conditione; et sic non est necessaria: quia potest sic considerari ut est in
            causis suis antequam sit in actu, et ibi non habet necessitatem, nec ibi est scita a Deo
            futura esse; non enim scit Deus effectum contingentem esse determinatum in causa sua:
            quia esset falsa scientia, cum in causa sua determinatum non sit.</p>
          <p xml:id="ta-l1d8q1-d1e368">Ad sextum dicendum, quod quamvis iste respectus ad rem sit inseparabilis secundum quod
            attingit eam; non tamen attingit eam nisi prout est in esse actuali praesentialiter
            considerata; et ideo potest fieri distinctio secundum quod res illa consideratur ut
            cadens sub respectu illo vel ut non cadens. Verbi gratia, cursus Socratis subjacet
            certitudini divinae scientiae, prout est in actu; et hoc non habuit semper, quia
            quandoque erat in potentia tantum, et secundum quod sic tantum erat, non erat
            subjicibilis certitudini divinae scientiae: si enim Deus vidisset ipsam causam, ut
            Socratem, et non vidisset immediate effectum in esse suo sicut nos futura cognoscimus,
            nunquam potuisset istud scire; et ideo patet quod distinctio illa, scilicet quod possit
            esse de re, vel de dicto, bona est.</p>
          <p xml:id="ta-l1d8q1-d1e371">Ad septimum dicendum, quod Deus non tantum cognoscit ea quae sunt nobis praesentia, sed
            quae sunt nobis praeterita et futura, supra quae tamen omnia intuitus divinus cadit,
            secundum quod suis temporibus praesentia sunt. Unde non sequitur quod aliquam rem Deus
            quandoque sciat quam aliquando nescivit.</p>
        </div>
        <div xml:id="ta-l1d8q1-Dd1e375">
          <head xml:id="ta-l1d8q1-Hd1e377">Expositio textus</head>
          <p xml:id="ta-l1d8q1-d1e380"><quote xml:id="ta-l1d8q1-Qd1e381">Quia futurum est, ideo scitur a Deo</quote>. Hic denotatur causa consequentiae
            et non essendi. <quote xml:id="ta-l1d8q1-Qd1e384">Illorum enim peccata praescivit, non sua</quote>; quasi dicat: si
            sua praescientia eos ad peccandum cogeret non ipsi peccassent, quia coacti facerent; sed
            ipse Deus coactor.</p>
        </div>


      </div>
    </body>
  </text>
</TEI>