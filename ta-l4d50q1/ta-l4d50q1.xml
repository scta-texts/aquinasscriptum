<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber IV, Distinctio 50, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Liber IV, Distinctio 50, Quaestio 1</title>
          <date when="2016-03-19">March 19, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-19">March 19, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="G" n="ghent567">Ghent, Belgium, Ghent University Library, 567</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#G" n="765b"/>
      </div>
    </front>
    <body>
      <div xml:id="ta-l4d50q1">
        <head xml:id="ta-l4d50q1-Hd1e97">Quaestio 1</head>

        <div xml:id="ta-l4d50q1-Dd1e100">
          <head xml:id="ta-l4d50q1-Hd1e102">Prooemium</head>
          <p xml:id="ta-l4d50q1-d1e105">Postquam determinavit Magister de gloria sanctorum post judicium generale, hic
            determinat de poenis impiorum; et dividitur in partes duas: in prima propositum
            prosequitur; in secunda ponit totius opere epilogum, ibi: <quote xml:id="ta-l4d50q1-Qd1e107">haec de pedibus sedentis
              super solium excelsum (...) commemorasse sufficiat</quote>. Prima autem pars dividitur in
            duas partes: in prima determinat de poenis damnatorum quantum ad effectum; in secunda
            determinat de poenis eorum quantum ad cognitionem, sive intellectum, ibi: <quote xml:id="ta-l4d50q1-Qd1e110">hic quaeri
              solet, quare illae tenebrae, quibus involventur mali in Gehenna, dicuntur tenebrae
              exteriores</quote>. Et haec pars dividitur in partes tres: in prima ostendit quomodo
            excluduntur a cognitione Dei per hoc quod sunt in tenebris exterioribus; in secunda
            ostendit qualiter se habeat eorum cognitio ad ea quae in hoc mundo aguntur, ibi:
              <quote xml:id="ta-l4d50q1-Qd1e113">praeterea quaeri solet, si reproborum animae quae nunc in Inferno cruciantur,
              notitiam habeant eorum quae circa suos in hac vita geruntur</quote>; in tertia qualiter se
            habeat ad cognoscenda ea quae erga sanctos aguntur, ibi: <quote xml:id="ta-l4d50q1-Qd1e116">quaeri etiam solet, utrum
              vicissim se videant illi qui sunt in Inferno, et illi qui sunt in gloria</quote>. Secunda
            pars dividitur in duas: in prima inquirit, utrum mortui cognoscant ea quae hic aguntur;
            in secunda movet dubitationem quamdam ex dictis, ibi: <quote xml:id="ta-l4d50q1-Qd1e119">si quis autem quaerat quomodo
              intelligatur quod de Lazaro et divite legitur, audiat Augustini responsum</quote>. Tertia
            vero pars dividitur in duas: in prima ostendit quomodo boni et mali invicem se videant;
            in secunda inquirit, quid accidat sanctis ex visione damnatorum, ibi: <quote xml:id="ta-l4d50q1-Qd1e123">sed cum sancti
              malos in tormentis videant, nonne aliqua compassione erga eos moventur?</quote> Et haec
            pars dividitur in duas: in prima inquirit, utrum sancti videntes damnatorum miseriam eis
            compatiantur; in secunda, utrum ex hoc quod poenam damnatorum vident, eorum gloria
            minuatur, ibi: <quote xml:id="ta-l4d50q1-Qd1e126">postremo quaeritur, an poena reproborum visa decoloret gloriam
              beatorum</quote>. Hic quaeruntur duo. Primo de cognitione naturali animae separatae.
            Secundo de poena damnatorum. Circa primum quaeruntur quatuor: 1 utrum anima possit
            aliquid intelligere a corpore separata; 2 utrum possit intelligere per species quas a
            sensibus accepit, dum corpori esset juncta; 3 utrum anima separata singularia cognoscat;
            4 utrum localis distantia ejus cognitionem impediat. Utrum autem sensibus utatur,
            quaesitum est supra, dist. 44.</p>
        </div>
        <div xml:id="ta-l4d50q1-Dd1e131" type="articulus">
          <head xml:id="ta-l4d50q1-Hd1e133">Articulus 1</head>

          <head xml:id="ta-l4d50q1-Hd1e136" type="question-title">Utrum anima aliquid intelligere possit a corpore
            separata</head>

          <p xml:id="ta-l4d50q1-d1e139">Ad primum sic proceditur. Videtur quod anima nihil intelligere possit a corpore
            separata. Quia, ut dicit philosophus in 1 de anima, intelligere et considerare
            consumitur quodam interius corrupto. Sed per mortem illud quod est interius ex parte
            corporis, corrumpitur. Ergo post mortem non potest anima intelligere aliquid et
            considerare.</p>
          <p xml:id="ta-l4d50q1-d1e142">Praeterea, nulla actio communis corpori et animae potest remanere in anima, corpore
            corrupto. Sed intelligere est quaedam actio corpori et animae communis, sicut et texere
            et aedificare, ut patet in 1 de anima. Ergo, corpore corrupto, anima non potest
            intelligere.</p>
          <p xml:id="ta-l4d50q1-d1e145">Praeterea, anima nihil potest intelligere sine intellectu possibili. Sed intellectus
            iste est corruptibilis, ut dicitur in 3 de Anim.: non autem corrumpitur nisi corpore
            corrupto. Ergo anima a corpore separata nihil potest intelligere.</p>
          <p xml:id="ta-l4d50q1-d1e149">Praeterea, ut dicitur in 3 de anima, sicut se habent colores ad visum, ita se habent
            phantasmata ad animam intellectivam. Sed destructis coloribus visus nihil posset videre.
            Ergo destructis phantasmatibus anima nihil poterit intelligere. Phantasmata autem non
            remanent in anima separata, cum sint in imaginatione, quae habet organum corporale. Ergo
            anima separata nihil potest intelligere.</p>
          <p xml:id="ta-l4d50q1-d1e152">Praeterea, perfectius esse habet anima in corpore quam a corpore separata; sicut pars
            in toto perfectior est quam per se existens. Sed anima intellectiva, cum est in corpore,
            non potest intelligere sine phantasmatibus, ut patet in 1 et 3 de anima. Ergo nec
            separata a corpore sine eis intelligere poterit; et sic idem quod prius.</p>
          <p xml:id="ta-l4d50q1-d1e155">Praeterea, intellectus humanus est factus sicut tabula in qua nihil est scriptum, ut
            dicitur in 3 de anima. Ergo anima in sui creatione non habet aliquas formas concreatas.
            Si ergo intelligit aliquid, oportet quod intelligat per formas a sensibus acceptas; cum
            omnis cognitio fiat per aliquam formam quae sit similitudo rei cognitae. Sed animae
            puerorum defunctorum in uteris maternis non habent aliquas formas a sensibus acceptas.
            Ergo saltem animae puerorum non possunt intelligere aliquid, cum non habeant aliquas
            intelligibiles formas.</p>
          <p xml:id="ta-l4d50q1-d1e158">Praeterea, anima ad hoc dicitur esse corpori conjuncta, ut scientiis et virtutibus
            perficiatur. Ergo antequam in corpore fuerit scientia perfecta, non potest intelligere
            aliquid; alias frustra corpori conjungeretur. Sed animae parvulorum praedictorum non
            fuerunt aliqua scientia in corporibus perfectae. Ergo idem quod prius.</p>
          <p xml:id="ta-l4d50q1-d1e161">Sed contra, philosophus dicit in 2 caeli et mundi, quod omnis res est propter suam
            operationem: unde re remanente remanet ejus operatio; et hoc est quod Damascenus dicit,
            quod nulla substantia est otiosa. Si ergo anima post corpus remanet, sicut fides ponit;
            oportet quod aliqua ejus operatio remaneat; quia, ut dicitur in 1 de anima, si nulla
            operatio animae est ei propria sine corpore, non contingit eam separari. Sed intelligere
            est maxime propria ejus operatio. Ergo anima separata aliquid intelligere potest.</p>
          <p xml:id="ta-l4d50q1-d1e164">Praeterea, sicut dicit Avicenna in sua Metaph., immunitas a materia est causa quare
            aliqua substantia sit intellectiva. Sed anima separata a corpore immunior est a materia
            quam corpori conjuncta; quia tunc non est actus alicujus materiae, sicut modo est. Cum
            ergo anima modo intelligat, multo magis intelliget cum erit a corpore separata.</p>
          <p xml:id="ta-l4d50q1-d1e168">Praeterea, Avicenna dicit in 6 de naturalibus, quod anima non indiget imaginatione et
            aliis virtutibus sensibilibus nisi in principio tantum; et non postea, nisi parum. Cum
            ergo proficit et roboratur, sola per se operatur actiones suas absolute; et sic anima
            indiget sensibus sicut homo indiget jumento et ejus apparatu, ut perveniat eo quo
            proponit; quo cum accesserit, non ejus ulterius indigebit. Ergo anima non semper indiget
            corpore ad intelligendum; et sic separata intelligere poterit.</p>
          <p xml:id="ta-l4d50q1-d1e171">Respondeo dicendum, quod ponentibus intellectum a potentiis sensitivis differre,
            necesse est ponere intellectus substantiam incorruptibilem esse, eo quod necesse est eum
            immaterialem ponere, nec a materia secundum esse dependentem. Omnem autem hujusmodi
            substantiam oportet incorruptibilem esse; quia materia, inquantum potest esse subjectum
            privationis et formae, est corruptionis causa in rebus materialibus. Unde dicit
            philosophus in 1 de anima, quod intellectus videtur esse substantia quaedam, et non
            corrumpi. Quidam vero hunc intellectum corruptibilem dixerunt non esse partem animae
            humanae, sed esse aliquam substantiam omnino a corpore separatam: animam vero humanam
            non dici intellectivam nisi secundum quamdam participationem intellectualitatis ex
            refulgentia intellectus separati super ipsam; unde destructo corpore anima humana nec
            remanebat, nec aliquid intelligere poterat. Sed hoc videtur esse contra intentionem
            philosophi; dicit enim in 2 de anima, de intellectu loquens, quod intellectus videtur
            esse alterum genus animae: et hoc solum contingit separari sicut perpetuum a
            corruptibili. 12 etiam Metaph., dicit, quod anima est talis dispositionis, ut scilicet
            possit separari non tota, sed intellectus. Ex quo patet quod intellectum, qui est pars
            animae, ponit a corpore separari; et ideo oportet animam intellectivam, quae est anima
            humana, post corpus remanere, sicut fides ponit: et per consequens necesse est quod
            intelligat, cum intelligere sit ejus propria operatio. Sed quomodo intelligat,
            diversimode a quibusdam ponitur. Quidam enim dicunt, quod anima separata, a rebus
            cognitionem accipit, sicut et nunc facit. Sed haec opinio videtur omnino irrationabilis:
            anima enim humana a corpore separata non poterit uti sensitivis potentiis, ut supra,
            dist. 44, qu. 3, art. 3, qu. 2, dictum est, cum harum potentiarum actus per organa
            corporea necesse sit exerceri; unde non erit nisi in usu potentiarum intellectivae
            partis. Intellectus autem non est natus accipere cognitionem a rebus sensibilibus
            immediate, sed mediantibus potentiis sensitivis; cum oporteat esse quamdam convenientiam
            inter recipiens et receptum. Species autem in sensibus existentes habent convenientiam
            et cum intellectu, inquantum sunt sine materia, et cum rebus materialibus, inquantum
            sunt cum conditionibus materiae; unde convenienter sensus a rebus materialibus accipit,
            et intellectus a sensibus: non autem intellectus immediate a rebus materialibus; et ideo
            non potest poni quod anima separata cognitionem a rebus materialibus accipiat. Nec
            sufficit ponere in ea cognitionem solum quae fuit a sensibus accepta in corpore, propter
            animas puerorum decedentium in maternis uteris, quae a sensibus cognitionem non
            acceperunt. Et ideo alii dicunt, quod sicut Angelus habet apud se formas innatas
            causarum ordinis universi, ita et anima a sui creatione; sed dum est in corpore, a
            corpore opprimitur, ut illis formis uti non possit ad intelligendum; sed utitur formis
            quas a sensu accipit, vel etiam ipsis formis innatis, secundum quosdam qui posuerunt
            quod addiscere non est aliud quam reminisci; sed postquam a corpore fuerit separata,
            utetur illis formis innatis. Sed illud contradicit sententiae philosophi, qui dicit
            intellectum humanum esse sicut tabulam in qua nihil est scriptum: contradicit etiam
            experientiae, qua experimur nos nihil posse intelligere, nisi ex praeacceptis a sensu ad
            intelligendum manuducamur. Nec esset probabile quod, cum anima naturaliter corpori
            uniatur, totaliter impediretur per conjunctionem ad corpus, ut formis innatis uti
            posset. Sed hoc consonum videretur opinioni illorum qui posuerunt animam ante corpus
            creatam, et postea corpori accidentaliter conjunctam: non enim ea quae uni et eidem
            naturaliter insunt, ita se habent, quod unum eorum totaliter impediat alterum; alias in
            natura aliquid esset otiosum. Et ideo aliter dicendum est, quod anima in sui creatione
            nullas habet formas concreatas: nec ad hoc quod post separationem a corpore intelligat,
            requiruntur aliquae formae a rebus acceptae vel tunc vel prius; sed intelliget, de
            naturali cognitione loquendo, per influentiam a substantiis superioribus, Deo, scilicet,
            vel Angelis; et loquor de naturali influentia; et hoc sic patet. Intellectus enim noster
            est medius inter substantias intelligibiles et res corporales; unde anima intellectiva
            dicitur esse creata in orizonte aeternitatis, in libro de causis; et hoc ideo quia ipsa
            per intellectum attingit ad substantias intelligibiles; inquantum vero est actus
            corporis, contingit res corporales. Omne autem medium quanto magis appropinquat uni
            extremorum, tanto magis recedit ab alio; et quanto magis recedit ab uno, tanto magis
            alteri appropinquat. Unde cum anima nostra in statu viae maxime ad corpus accedat,
            utpote actus ejus existens; non habet respectum ad res intelligibiles nisi aliquo modo
            contingendo corpus; et propter hoc anima in statu hujus viae non recipit influentiam a
            superioribus substantiis, nisi ut cognoscat sub speciebus a sensibus acceptis; unde
            Dionysius dicit, quod non est possibile nobis in hac vita aliter superlucere divinum
            radium, nisi cum varietate sensibilium formarum: et ideo etiam in hac vita quanto anima
            magis a corpore abstrahitur: tanto magis a substantiis spiritualibus influxum
            cognitionis recipit; et inde est quod quaedam occulta cognoscunt in dormiendo, et in
            excessu mentis, quando anima a corporis sensibus abstrahitur; unde cum actu erit a
            corpore separata, erit paratissima ad recipiendum influentiam a substantiis
            superioribus, scilicet Deo vel Angelis; et sic per hujusmodi influentiam cognitionem
            habebit majorem, vel minorem secundum modum naturalis capacitatis ipsius animae: et sic
            etiam Commentator, qui ponit intellectum possibilem esse substantiam separatam, quamvis
            in hoc erret; tamen quantum ad hoc recte dicit quod ex hoc quod ponitur substantia
            separata, habet respectum ad alias substantias spirituales superiores ut eas intelligat;
            sed secundum illum respectum quo comparatur ad nostrum corpus recipiendo species a
            phantasmatibus, non conjungitur substantiis altioribus.</p>
          <p xml:id="ta-l4d50q1-d1e174">Ad primum ergo dicendum, quod philosophus loquitur de actu intellectus quo nunc in via
            intelligimus, abstrahendo a phantasmatibus: hic enim actus esse desinit, phantasmatibus
            destructis, in separatione animae a corpore.</p>
          <p xml:id="ta-l4d50q1-d1e177">Ad secundum dicendum, quod intelligere, secundum quod exit ab intellectu, non est actio
            communis animae et corpori (non enim intellectus intelligit mediante aliquo organo
            corporali), sed est communis animae et corpori ex parte objecti, inquantum intelligimus
            abstrahendo a phantasmatibus, quae sunt in organo corporali; et hunc modum intelligendi
            anima separata non habet.</p>
          <p xml:id="ta-l4d50q1-d1e180">Ad tertium dicendum, quod passivus intellectus, de quo philosophus loquitur, non est
            intellectus possibilis, sed ratio particularis, quae dicitur vis cogitativa, habens
            determinatum organum in corpore, scilicet mediam cellulam capitis, ut Commentator ibidem
            dicit; et sine hoc anima nihil modo intelligit; intelliget autem in futuro, quando a
            phantasmatibus abstrahere non indigebit.</p>
          <p xml:id="ta-l4d50q1-d1e183">Ad quartum dicendum, quod comparatio illa intelligitur de anima intellectiva ex parte
            illa qua corpori conjungitur, et non prout est intellectiva simpliciter: quia
            intellectus, inquantum hujusmodi, non respicit phantasmata, sicut patet de intellectu
            angelico.</p>
          <p xml:id="ta-l4d50q1-d1e187">Ad quintum dicendum, quod anima habet esse perfectius in corpore quam separata,
            inquantum est forma, non autem inquantum est intellectus; nisi forte conjungatur tali
            corpori quod est omnino animae subditum, in nullo intellectum distrahens, sicut erit
            corpus gloriosum: <quote xml:id="ta-l4d50q1-Qd1e189">corpus enim quod corrumpitur, aggravat animam, et deprimit terrena
              habitatio sensum multa cogitantem</quote>: sapientiae 9, 15.</p>
          <p xml:id="ta-l4d50q1-d1e193">Ad sextum dicendum, quod animae puerorum quamvis non habeant formas innatas vel
            acquisitas, habebunt tamen aliquas formas intelligibiles ex influentia divini luminis,
            cooperante ministerio Angelorum.</p>
          <p xml:id="ta-l4d50q1-d1e196">Ad septimum dicendum, quod anima ex hoc quod in corpore scientis perfecta fuit, etiam
            separata magis intelliget, ut infra dicetur: non tamen sequitur quod, si non fuerit in
            scientia perfecta, nullo modo intelligat.</p>
        </div>
        <div xml:id="ta-l4d50q1-Dd1e200" type="articulus">
          <head xml:id="ta-l4d50q1-Hd1e202">Articulus 2</head>

          <head xml:id="ta-l4d50q1-Hd1e205" type="question-title">Utrum anima per species quas nunc a corpore abstrahit, separata
            postmodum per eas aliquid intelligat</head>

          <p xml:id="ta-l4d50q1-d1e208">Ad secundum sic proceditur. Videtur quod anima per species quas nunc a corpore
            abstrahit, separata postmodum per eas nihil intelligat. Hujusmodi enim species ejusdem
            rationis erunt in anima separata cujus modo sunt. Sed nunc per eas non potest anima
            intelligere sine phantasmatibus: quod patet ex hoc quod laeso organo phantasiae anima
            impeditur in consideratione eorum quae prius a sensu accepit. Ergo nec anima separata
            per illas species intelligere poterit, cum in ea nulla phantasmata sint.</p>
          <p xml:id="ta-l4d50q1-d1e211">Praeterea, ex similibus actibus similes habitus relinquuntur. Sed habitus scientiae
            nunc acquirimus ex actu intelligendi, quo anima a phantasmatibus abstrahit. Ergo habitus
            scientiae acquisitae non inclinat nisi in similes actus. Cum ergo talis actus
            intelligendi non possit esse in anima separata, scilicet accipiendo a phantasmatibus;
            videtur quod per scientiam hic acquisitam, vel per species hic a sensibus acceptas,
            anima separata nihil intelligat.</p>
          <p xml:id="ta-l4d50q1-d1e214">Praeterea, in operibus naturae nihil est superfluum; nec natura facit per duo quod per
            unum facere potest. Sed anima separata poterit intelligere per influentiam a substantiis
            superioribus, ut supra dictum est. Ergo non intelliget per aliquas species a sensibus
            acceptas.</p>
          <p xml:id="ta-l4d50q1-d1e218">Praeterea, impossibile est duas formas ejusdem speciei esse in eodem subjecto. Sed
            anima separata recipiet aliquas formas intelligibiles ex influentia substantiae
            superioris, per quas poterit res intelligere. Ergo in ipsa non possunt remanere
            intelligibiles formae earumdem rerum a sensibus acceptae.</p>
          <p xml:id="ta-l4d50q1-d1e221">Praeterea, ex hoc intellectus noster actu intelligit quod forma intelligibilis in eo
            existit. Ergo postquam destitit actu intelligere, forma intelligibilis in eo non
            remanet; et sic videtur quod non remaneant in anima separata aliquae formae
            intelligibiles a sensibus acceptae, per quas intelligere possit.</p>
          <p xml:id="ta-l4d50q1-d1e224">Praeterea, considerare illud cujus scientiam aliquis prius accepit, videtur ad memoriam
            vel reminiscentiam pertinere. Sed destructo corpore, anima non reminiscitur, ut dicit
            philosophus in 1 et 3 de anima. Anima ergo separata non intelligit per species in hac
            vita a sensibus acceptas.</p>
          <p xml:id="ta-l4d50q1-d1e227">Sed contra est quod philosophus dicit, quod anima est locus specierum; et loquitur de
            parte intellectiva. Sed locus conservat locatum. Ergo species a sensibus acceptae in
            intellectiva conservantur; et sic videtur quod per eas possit intelligere anima separata
            a corpore, sicut et nunc potest.</p>
          <p xml:id="ta-l4d50q1-d1e230">Praeterea, finis remanet remotis etiam his quae sunt ad finem. Sed sensus ordinatur ad
            cognitionem animae intellectivae sicut ad finem, inquantum ex sensibus cognitionem
            accipit. Ergo cognitio quam anima accipit a sensibus, remanet in ea etiam destructis
            sensibus corporis; quod erit cum anima fuerit a corpore separata.</p>
          <p xml:id="ta-l4d50q1-d1e233">Praeterea, quod recipitur in aliquo, recipitur in eo per modum recipientis. Sed anima
            est incorruptibilis et perpetua. Ergo quod in ea recipitur, recipitur ut perpetuo
            conservabile in ipsa; ergo species intelligibiles quas a sensibus accipit, remanent in
            ea post separationem a corpore. Frustra autem remanerent, nisi per eas intelligeret
            formas prius a sensibus acceptas.</p>
          <p xml:id="ta-l4d50q1-d1e237">Respondeo dicendum, quod circa hoc duplex est opinio. Una occasionatur ex opinione
            Avicennae, qui dicit, quod intellectus noster possibilis non servat aliquas formas
            postquam actu intelligere desinit; quia formae intelligibiles non possunt esse in
            intellectu possibili nisi ut in vi apprehendente. Non enim utitur organo corporali, ut
            ex parte ejus possit aliquid esse in intellectu non ut in apprehendente actu; per quem
            modum aliquid est in potentiis sensitivae partis, quae potentiae thesauri dicuntur,
            sicut memoria et imaginatio; sed intellectus possibilis cum convertit se ad
            intelligentiam agentem, quam ponit separatam, accipit species intelligibiles ex
            influentia ejus, cujus est formas a phantasmatibus abstrahere, et ponere eas in
            intellectu possibili; et cum desinit se convertere ad intellectum agentem, formae illae
            desinunt esse in eo; sicut forma visibilis desinit esse in oculo, cum oculus desinit se
            convertere ad rem visam. Oportet autem ut si iterum velit intellectus possibilis
            considerare quod prius consideravit, de novo se convertat ad intellectum agentem, et de
            novo species intelligibiles recipiat; et secundum hoc quidam eum sequentes dicunt, quod
            in anima nostra nullae species intelligibiles reservantur, quibus possit post mortem uti
            ad intelligendum; et sic etiam dicunt, quod scientia hic acquisita nullo modo manet
            neque quantum ad actum neque quantum ad habitum. Sed haec opinio non videtur esse
            conveniens. Primo, quia contrariatur manifeste sententiae philosophi, qui ponit animam
            esse locum specierum; unde oportet quod species in illa conserventur. Secundo, quia ex
            quo species in intellectum possibilem imprimuntur, non est probabile eas aboleri, nisi
            aliqua causa corrumpens eas fuerit; cum multo nobilius recipiantur formae intelligibiles
            in intellectu possibili quam formae sensibiles in materia prima. Tertio, quia Augustinus
            ponit partem mentis esse memoriam; et sic in ea species intelligibiles reservantur.
            Quarto, quia dato quod nullae species intelligibiles remanerent in anima separata, non
            propter hoc tolleretur quin habitus scientiae remaneret, etiam secundum praedictam
            opinionem Avicennae. Vult enim quod quamvis species intelligibiles non remaneant in
            intellectu possibili cum actu non intelligit, remanet tamen in eo quaedam habilitatio,
            ut facilius se convertat ad recipiendum species intelligibiles ab intellectu agente,
            ratione cujus non oportet quod semper aliquis ita laboret ad aliquid intelligendum,
            sicut cum de novo didicit vel invenit; et habilitas haec nihil aliud est quam habitus
            scientiae. Unde etiam in anima separata hujusmodi habitus remanebit, ut scilicet
            paratior sit ad recipiendum cognitionem ex influentia superioris substantiae anima quae
            habitu scientiae in hoc mundo fuit perfecta, quam alia quae hujusmodi habitu caruit. Et
            ideo ponendum secundum alios videtur, quod species intelligibiles remanent in anima
            postquam actu intelligere desierit, et etiam major habilitas ad recipiendum ab
            intellectu agente; et quod utrumque eorum remanebit in anima separata, et utroque uti
            poterit in intelligendo; alio tamen modo eis utitur cum est corpori conjuncta. Cum enim
            est conjuncta corpori, ejus intellectus non potest aliquid considerare nec per species
            acquisitas, nec per aliquem influxum superioris substantiae, nisi convertendo se ad
            phantasmata; quia, propter perfectam conjunctionem ejus ad corpus, potentia intellectiva
            ejus nihil cognoscit nisi per ea quae per corpus recipiuntur, unde habet phantasmata
            quasi objecta ad quae respicit; sed cum erit a corpore separata, intelliget per alium
            modum, ut supra dictum est, scilicet non aspiciendo ad phantasmata.</p>
          <p xml:id="ta-l4d50q1-d1e240">Ad primum ergo dicendum, quod quamvis species intelligibiles, per se loquendo, sint
            ejusdem rationis dum sunt in anima conjuncta corpori, et cum sunt in anima separata;
            tamen per accidens sunt rationis diversae, inquantum anima in qua sunt, diversimode se
            habet in conjunctione ad materiam, vel separatione ab ea; et ideo per species illas
            anima conjuncta non intelligit nisi convertendo se ad phantasmata; sed cum fuerit
            separata, intelliget per eas etiam sine tali conversione.</p>
          <p xml:id="ta-l4d50q1-d1e243">Ad secundum dicendum, quod actus non specificantur a termino a quo, sed magis a termino
            ad quem; unde idem specie motus est dealbatio, sive per eam aliquis fiat de nigro albus,
            sive de rubeo albus. Unde et intelligere non diversificatur specie per hoc quod
            intelligitur abstrahendo a phantasmatibus vel non abstrahendo, dummodo sit unius modi
            quod intelligitur et quo intelligitur; et propterea habitus scientiae qui acquiritur ex
            actibus intellectus accipientis a phantasmate, inclinat in actum intelligendi quo
            phantasmata non respicit. Et praeterea intelligere nostrum secundum statum istum est
            secundum phantasmata illustrata lumine intellectus agentis; unde est unius rationis cum
            cognitione animae separatae, quae est per influentiam luminis a superiori substantia,
            quantum ad ipsam illustrationem, quamvis non quantum ad phantasmata.</p>
          <p xml:id="ta-l4d50q1-d1e246">Ad tertium dicendum, quod ex ipsis speciebus intelligibilibus praeexistentibus in
            intellectu possibili efficitur intellectus possibilis paratior ad perfectius recipiendum
            cognitionem ex influentia superioris substantiae; unde non sequitur quod frustra
            hujusmodi species in anima separata remaneant ad intelligendum per eas.</p>
          <p xml:id="ta-l4d50q1-d1e249">Ad quartum dicendum, quod formae intelligibiles acceptae non sunt omnino unius rationis
            cum illis formis qua immediate ex influentia divina proveniunt; quia ex diversis
            imprimentibus diversae impressiones relinquuntur; sic etiam et habitus virtutis
            acquisitae non est ejusdem rationis cum habitu virtutis infusae. Unde nihil prohibet
            utrasque formas in anima separata remanere; et formas illas tunc acceptas ex influxu
            superioris substantiae esse formales et completivas respectu formarum acquisitarum a
            sensibus.</p>
          <p xml:id="ta-l4d50q1-d1e252">Ad quintum dicendum, quod in intellectu nostro remanent formae intelligibiles, etiam
            postquam actu intelligere desinit; nec in hoc opinionem Avicennae sequimur. Remanent
            autem hujusmodi formae intelligibiles in intellectu possibili, cum actu non intelligit,
            non sicut in actu completo, sed in actu medio inter potentiam puram et actum perfectum,
            sicut etiam forma quae est in fieri, hoc modo se habet.</p>
          <p xml:id="ta-l4d50q1-d1e256">Ad sextum dicendum, quod philosophus loquitur de memoria et reminiscentia, quae est
            pars animae sensitivae, cujus actus corrupto corpore non potest remanere; et hac
            indigemus ad intelligendum ad praesens ea quae prius intelleximus; propter hoc oportet
            nos ad phantasmata converti, quae quandoque oportet de thesauro memoriae adduci: sed
            memoria prout ab Augustino ponitur in mente, remanebit in anima post mortem.</p>
        </div>
        <div xml:id="ta-l4d50q1-Dd1e260" type="articulus">
          <head xml:id="ta-l4d50q1-Hd1e262">Articulus 3</head>

          <head xml:id="ta-l4d50q1-Hd1e265" type="question-title">Utrum anima separata singularia cognoscat</head>

          <p xml:id="ta-l4d50q1-d1e268">Ad tertium sic proceditur. Videtur quod anima separata singularia non cognoscat. Anima
            enim separata non utetur potentiis sensitivis. Sed singularia non cognoscuntur ab anima
            nisi per potentias sensitivas; singulare est enim aliquid, dum sentitur, ut Boetius
            dicit. Ergo anima separata singularia non cognoscet.</p>
          <p xml:id="ta-l4d50q1-d1e271">Praeterea, intellectus animae separatae magis erit a materia remotus quam intellectus
            animae conjunctae corpori. Sed anima conjuncta corpori non potest intellectu cognoscere
            singularia propter intellectus immaterialitatem. Ergo nec cum est a corpore
            separata.</p>
          <p xml:id="ta-l4d50q1-d1e274">Praeterea, differentia hic ponitur praecipue inter sensum et intellectum, eo quod
            sensus cognoscit hic et nunc, intellectus autem abstrahit ab utroque. Si ergo
            intellectus animae separatae possit singularia cognoscere, in nullo ejus cognitio a
            sensu differret; quod est inconveniens.</p>
          <p xml:id="ta-l4d50q1-d1e278">Praeterea, sicut in statu viae per sensum particularia cognoscimus, ita per intellectum
            universalia. Sed sensus nunquam potest devenire ad hoc quod universalia cognoscat. Ergo
            nec intellectus ad hoc quod cognoscat singularia.</p>
          <p xml:id="ta-l4d50q1-d1e281">Praeterea, eadem est natura animae separatae, et corpori conjunctae. Sed per naturam
            intellectivae animae, formae quae in intellectu recipiuntur dum corpori est conjuncta,
            non ducunt in cognitionem singularium; sunt enim in ea per modum ipsius. Ergo eodem modo
            erunt in ipsa postquam fuerit a carne separata; et sic non ducent in singularium
            cognitionem.</p>
          <p xml:id="ta-l4d50q1-d1e284">Sed contra, Luc. 16, 28, dicitur quod dives in Inferno existens secundum animam tantum,
            dixit: <quote xml:id="ta-l4d50q1-Qd1e286">habeo enim quinque fratres</quote>; etc.: ex quo patet quod singularia cognoscunt
            animae separatae.</p>
          <p xml:id="ta-l4d50q1-d1e290">Praeterea, intellectus animae corpori conjunctae singularia cognoscit; quod patet ex
            hoc quod propositionem format, cujus praedicatum est universale, et subjectum singulare;
            et syllogismum componit, cujus minor est singularis. Ergo etiam a corpore separata anima
            per intellectum singularia cognoscet.</p>
          <p xml:id="ta-l4d50q1-d1e293">Praeterea, nullus potest disponere de his quae ignorat. Sed anima in corpore existens
            per intellectum disponit de his quae circa singularia sunt agenda. Ergo etiam in corpore
            existens singularia cognoscit per intellectum. Cum ergo intellectus in anima separata
            integer maneat, videtur quod anima separata singularia cognoscat.</p>
          <p xml:id="ta-l4d50q1-d1e296">Respondeo dicendum, quod cum omnis cognitio sit per formas, quibus cognoscens rebus
            cognitis assimilatur; duplex erit cognoscendi modus: unus per formas a rebus acceptas;
            alius per formas quae sunt causae rerum, vel a causis rerum acceptae. Ad hoc enim quod
            aliqua duo sint similia, oportet unum esse causam alterius, vel ambo sub eadem causa
            procedere; cum unitas effectus causae indicet unitatem. In illa ergo cognitione quae fit
            per formas a rebus acceptas, ipsae res per suam actionem sunt cognitionis causa. Cum
            ergo omnis actio sit per formam, forma autem quantum est de se sit universalis; per
            talem modum non potest deveniri in cognitionem rerum singularium: quia per hunc modum
            non cognoscitur materia, quae est individuationis principium, nisi in universali,
            inquantum scilicet habet habitudinem ad formam universalem; sicut qui cognoscit simum,
            cognoscit nasum inquantum est subjectum simi; nisi quando formae individualiter
            recipiuntur in cognoscente ut sunt in rebus extra animam, sicut accidit in potentiis
            cognoscitivis per organum corporale. Sed in illa cognitione quae est per formas quae
            sunt rerum causae, vel earum impressiones, pervenitur usque ad singularia, quamvis
            hujusmodi formae sint omnino immateriales, eo quod causa rei prima est quae rebus esse
            influit: esse autem communiter materiam et formam respicit. Unde hujusmodi formae ducunt
            directe in cognitionem utriusque, scilicet materiae et formae; et propter hoc per talem
            cognitionem cognoscuntur res et in universali et in singulari. Anima ergo, cum est
            corpori conjuncta, non cognoscit nisi per formas a rebus acceptas; et ideo per potentiam
            illam cognoscitivam in qua formae a rebus omnino immaterialiter recipiuntur, directe
            singularia non cognoscit, sed solummodo per potentias organis affixas; sed indirecte, et
            per quamdam reflexionem, etiam per intellectum, qui organo non utitur, cognoscit
            singularia; prout scilicet ex objecto proprio redit ad cognoscendum suum actum, ex quo
            actu redit in speciem, quae est intelligendi principium; et ex ea procedit ad
            considerandum phantasma, a quo species hujusmodi est abstracta; et sic per phantasma
            singulare cognoscit. Anima vero separata utitur utraque cognitione: quia et cognoscit
            per species acceptas a sensibus, et per species receptas a superioribus substantiis,
            quae species sunt causarum impressiones, idest rationum idealium in Deo existentium; et
            ideo secundum illum modum quo cognoscit per species a sensibus acceptas, singularia
            directe non cognoscit: sed per illum modum quo cognoscit ex influentia superioris
            substantiae, cognoscere potest singularia eadem ratione qua et Angeli, de quorum
            cognitione dictum est 2 Lib., dist. 3, quaest. 2, per totam.</p>
          <p xml:id="ta-l4d50q1-d1e300">Ad primum ergo dicendum, quod anima in statu viae non cognoscit singularia directe,
            nisi per potentias sensitivas, quia non cognoscit nisi per formas a rebus acceptas; quae
            cum ad intellectum pervenerint, in quo omnino immaterialiter recipiuntur, non possunt
            esse principium cognoscendi singulare: sed cum fuerit a corpore separata, habebit alium
            modum cognoscendi, quo singularia cognoscere poterit, ut dictum est in corp. art.</p>
          <p xml:id="ta-l4d50q1-d1e303">Ad secundum dicendum, quod ex hoc ipso quod anima separata est quodammodo immaterialior
            quam corpori conjuncta, est propinquior substantiis superioribus, quae sunt omnino
            immateriales; et magis parata ad recipiendum earum influxum, et per consequens ad
            intelligendum eo modo quo ipsae intelligunt.</p>
          <p xml:id="ta-l4d50q1-d1e306">Ad tertium dicendum, quod intellectus qui singulare cognoscit, alio modo cognoscit quam
            sensus. Sensus enim singulare cognoscit per formam quodammodo materialem; unde per illam
            formam non potest se extendere ejus cognitio ultra singulare: sed intellectus singulare
            cognoscit per formam immaterialem, quae potest esse principium cognoscendi universale et
            singulare; et sic adhuc remanet differentia inter sensum et intellectum.</p>
          <p xml:id="ta-l4d50q1-d1e309">Ad quartum dicendum, quod virtus sensitiva est infra virtutem intellectivam; unde magis
            potest intellectus se extendere ad id quod est sensus, quam sensus ad id quod est
            intellectus.</p>
          <p xml:id="ta-l4d50q1-d1e312">Ad quintum dicendum, quod eodem modo recipitur forma in intellectu animae separatae et
            in intellectu animae conjunctae, scilicet immaterialiter; sed tamen forma quae est in
            anima separata, erit alterius rationis et virtutis; prout scilicet erit effluens a
            substantiis superioribus, sicut dictum est, in corp. art.</p>
          <p xml:id="ta-l4d50q1-d1e315">Primum objectum in contrarium est concedendum. Sed ad alia duo oportet respondere: quia
            concludunt quod intellectus animae conjunctae corpori singularia cognoscat.</p>
          <p xml:id="ta-l4d50q1-d1e319">Ad secundum dicendum, quod intellectus noster in statu viae utitur singularibus
            componendo propositiones, et formando syllogismos, inquantum reflectitur ad potentias
            sensitivae partis, ut dictum est, et quodammodo continuatur cum eis, secundum quod earum
            motus et operationes ad intellectum terminantur, prout intellectus ab eis accipit.</p>
          <p xml:id="ta-l4d50q1-d1e322">Ad tertium dicendum, quod intellectus practicus ad hoc quod de singularibus disponat,
            ut dicitur in 3 de anima, indiget ratione particulari, qua mediante, opinio quae est
            universalis (quae est in intellectu) ad particulare opus applicetur: ut sic quidem fiat
            syllogismus, cujus major est universalis, quae est opinio intellectus practici; minor
            vero singularis, quae est aestimatio rationis particularis, quae alio nomine dicitur
            cogitativa: conclusio vero consistit in electione operis.</p>
        </div>
        <div xml:id="ta-l4d50q1-Dd1e327" type="articulus">
          <head xml:id="ta-l4d50q1-Hd1e329">Articulus 4</head>

          <head xml:id="ta-l4d50q1-Hd1e332" type="question-title">Utrum localis distantia impediat cognitionem animae
            separatae</head>

          <p xml:id="ta-l4d50q1-d1e335">Ad quartum sic proceditur. Videtur quod localis distantia impediat cognitionem animae
            separatae. Anima enim hic existens ea quae hic aguntur cognoscit. Sed existens in
            receptaculo sibi debito, ea quae hic aguntur non cognoscit; unde dicit Augustinus in
            libro de cura pro mortuis agenda: <quote xml:id="ta-l4d50q1-Qd1e337">ibi sunt defunctorum animae ubi ea quae hic
              aguntur, scire non possunt</quote>. Ergo localis distantia cognitionem animae separatae
            impedit.</p>
          <p xml:id="ta-l4d50q1-d1e341">Praeterea, naturalis cognitio animae separatae non est potior quam naturalis cognitio
            Daemonis. Sed Daemones naturali cognitione non cognoscunt absentia; unde Augustinus in
            libro de divinatione Daemonum, dicit, quod <quote xml:id="ta-l4d50q1-Qd1e343">ea quae etiam alibi fiunt, celeritate
              motus sui cito ad nos deferunt, ut quasi ea praedicere videantur quae nos postea
              nuntiantibus hominibus sumus scituri</quote>. Ad hoc autem nihil faceret celeritas motus,
            si hic nobiscum existentes absentia cognoscere possent. Ergo anima separata non
            cognoscit absentia; et sic ejus cognitio per localem distantiam impeditur.</p>
          <p xml:id="ta-l4d50q1-d1e347">Praeterea, omnis cognoscens rem sub hic et nunc, aliter cognoscit sub hic et nunc quae
            sunt hic et quae sunt alibi. Sed anima separata cognoscit sub hic et nunc, quia
            cognoscit singularia, ut dictum est. Ergo aliter cognoscit propinqua et remota; et sic
            idem est quod prius.</p>
          <p xml:id="ta-l4d50q1-d1e351">Praeterea, sicut est aliquid distans secundum tempus, ita est distans aliquid secundum
            locum. Sed anima separata non potest cognoscere distantia secundum tempus, ut puta
            futura: hoc enim solius Dei est, ut patet per id quod habetur Isa. 41, 23: <quote xml:id="ta-l4d50q1-Qd1e353">annuntiate
              nobis quae ventura sunt, et dicemus quia dii estis</quote>. Ergo nec distantia secundum
            locum potest cognoscere.</p>
          <p xml:id="ta-l4d50q1-d1e357">Praeterea, operatio non excedit substantiam operantis; unde Damascenus dicit, quod
            Angeli ibi sunt ubi operantur. Sed anima separata est in aliquo loco, cum ei locus
            corporalis pro receptaculo assignetur. Ergo operatio animae separatae non potest se
            extendere ultra locum illum; et sic ea quae sunt distantia secundum locum, cognoscere
            non potest.</p>
          <p xml:id="ta-l4d50q1-d1e360">Sed contra, sancti a damnatis distant maxime, etiam secundum locum. Sed damnati vident
            beatos, ut patet Luc. 16, de divite, qui in tormentis positus Abraham et Lazarum vidit.
            Ergo localis distantia cognitionem animae separatae non impedit.</p>
          <p xml:id="ta-l4d50q1-d1e363">Praeterea, nulla operatio impeditur per loci distantiam, nisi sit situalis: quia
            propinquum et distans secundum locum, ad situm pertinere videntur. Sed anima separata
            non habet aliam cognitionem nisi intellectivam, cum potentiis sensitivis non utatur;
            intellectiva autem cognitio nullo modo est situalis, cum non fiat per corporea
            instrumenta. Ergo ad cognitionem animae separatae nihil loci propinquitas facit vel
            distantia.</p>
          <p xml:id="ta-l4d50q1-d1e366">Praeterea, lux intelligibilis est potentior quam lux aliqua sensibilis. Sed lux
            sensibilis solis non impeditur a sua operatione per aliquam localem distantiam, quia
            totum mundum illuminat. Ergo nec lux intelligibilis animae separatae impeditur a sua
            cognitione per distantiam aliquam corporalem.</p>
          <p xml:id="ta-l4d50q1-d1e369">Respondeo dicendum, quod, sicut dictum est, quidam ponunt, quod anima separata
            cognoscat accipiendo a rebus: quod si verum esset, localis distantia proculdubio
            cognitionem animae separatae impediret, eo quod rerum sensibilium actiones non
            aequaliter se extendunt ad propinquum et distans, cum per propinqua in distantia
            moveantur; et sic in remotis virtus primi agentis paulatim deficit; et inde est quod non
            possumus sentire ea quae sunt procul a nobis. Sed si ponamus quod anima separata
            cognoscat per formas aliquas vel concreatas vel influxas a superioribus substantiis, non
            potest esse quod ejus cognitio per rei distantiam impediatur. Non enim per hujusmodi
            formas cognoscet in quantum res aliquid agant in animam, vel anima in res, ut sic medium
            corporale, per quod actio fiat, cognitionem impedire possit; sed cognitio praedicta
            perficitur ex hoc solo quod formae in anima existentes repraesentant res quae sunt extra
            animam; quas aequaliter repraesentant, sive sint propinquae, sive sint distantes; sicut
            imago Herculis aequaliter repraesentat Herculem, ubicumque sit Hercules: unde etiam
            potentiae cognoscitivae quae cognoscunt res per formas a rebus acceptas, dummodo non
            cognoscant solummodo dum accipiunt, aequaliter cognoscunt res distantes et propinquas;
            sicut intellectus noster in statu viae aequaliter cognoscit solem et lunam; et
            imaginatio aequaliter imaginatur hominem propinquum et distantem. Sed quia cognitio
            sensus perficitur in hoc ipso quod sensus a sensibili movetur; inde est quod sensitiva
            cognitio per localem distantiam impeditur. Si ergo cognitio animae separatae non fit per
            acceptionem formarum a rebus sensibilibus, ut supra positum est, nullo modo esse poterit
            ut ejus cognitionem localis distantia impediat.</p>
          <p xml:id="ta-l4d50q1-d1e373">Ad primum ergo dicendum, quod quamvis aliquae animae defunctorum in suis receptaculis
            existentes ea quae hic aguntur ignorent, non tamen hoc contingit propter localem
            distantiam, sed propter aliquam aliam causam, utpote quia afficiuntur vehementer ad ea
            quae in illis receptaculis patiuntur; vel etiam quia influentia superioris substantiae
            quamvis eas perficiat ad aliqua cognoscenda, non tamen ad omnia, sed ad illa tantum quae
            ei secundum modum suum competunt.</p>
          <p xml:id="ta-l4d50q1-d1e376">Ad secundum dicendum, quod Augustinus frequenter utitur illa positione qua ponuntur
            Daemones habere corpora sibi unita, sicut etiam in libello inducto apparet; quod si
            esset, tunc oporteret ponere eos corpus sensibile habere, et per sensus cognitionem a
            rebus accipere, et sic eorum cognitionem locali distantia impediri; unde non est simile
            de anima separata quae hoc modo non cognoscit.</p>
          <p xml:id="ta-l4d50q1-d1e379">Ad tertium dicendum, quod ratio illa recte procederet, si anima separata cognosceret ea
            quae sunt hic et nunc, accipiendo a rebus quae sunt hic et nunc, sicut in sensu accidit.
            Sed hoc dictum est esse falsum; unde ratio non sequitur.</p>
          <p xml:id="ta-l4d50q1-d1e382">Ad quartum dicendum, quod ea quae distant secundum tempus, scilicet futura, deficiunt
            ab esse: eo quod esse rei mensuratur tempore. Unde cum res secundum hoc sint
            cognoscibiles quod habent esse, quia cognitiones sunt existentium, ut dicit Dionysius 1
            cap. de Div. Nom., futura ex seipsis sunt incognoscibilia. Sed distantia secundum locum
            non deficiunt ab esse; locus enim non mensurat esse rei, sed res existentes. Unde per
            hoc quod sunt distantes res, in seipsis nihil minus sunt cognoscibiles; possunt tamen
            esse minus cognoscibiles quo ad aliquos, qui in patiendo a rebus res ipsas cognoscunt;
            quod non est de anima separata.</p>
          <p xml:id="ta-l4d50q1-d1e385">Ad quintum dicendum, quod operatio, prout est accidens quoddam habens esse in subjecto,
            non extenditur ultra suum subjectum; sed prout comparatur ad objectum, sic ultra suum
            subjectum extenditur, sicut nunc per animam existentem in corpore cognoscimus ea quae in
            caelo sunt; et sic etiam nihil prohibet animam separatam distantia secundum locum
            cognoscere.</p>
        </div>
      </div>
    </body>
  </text>
</TEI>