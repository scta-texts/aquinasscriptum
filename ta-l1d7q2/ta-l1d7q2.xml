<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber I, Distinctio 7, Quaestio 2</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Liber I, Distinctio 7, Quaestio 2</title>
          <date when="2016-03-14">March 14, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-14">March 14, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l1d7q2">
        <head xml:id="ta-l1d7q2-Hd1e89">Quaestio 2</head>
        <div xml:id="ta-l1d7q2-Dd1e92">
          <head xml:id="ta-l1d7q2-Hd1e94">Prooemium</head>
          <p xml:id="ta-l1d7q2-d1e97">Deinde quaeritur de communitate hujus potentiae; et circa hoc duo quaeruntur: 1 utrum
            potentia generandi sit in filio; 2 utrum filius possit generare.</p>
        </div>
        <div xml:id="ta-l1d7q2-Dd1e101" type="articulus">
          <head xml:id="ta-l1d7q2-Hd1e103">Articulus 1</head>

          <head xml:id="ta-l1d7q2-Hd1e106" type="question-title">Utrum potentia generandi sit in filio</head>

          <p xml:id="ta-l1d7q2-d1e109">Ad primum sic proceditur. Sicut supra dictum est, in corp. art. 2, qu. praeced.,
            potentia generandi includit in se rationem paternitatis. Sed paternitas non est in
            filio. Ergo nec potentia generandi.</p>
          <p xml:id="ta-l1d7q2-d1e112">Praeterea, cum potentia dicat rationem principii, potentia generandi dicit principium
            generationis. Sed filio nullo modo competit esse principium generationis: esset enim
            principium suiipsius. Ergo in filio nullo modo est potentia generandi.</p>
          <p xml:id="ta-l1d7q2-d1e115">Contra, sicut supra dictum est, in hac dist. qu. 1, art. 2, potentia generandi est ipsa
            divina essentia. Sed essentia patris tota est in filio. Ergo videtur quod etiam potentia
            generandi sit in filio.</p>
          <p xml:id="ta-l1d7q2-d1e119">Praeterea, nulla scientia vel voluntas est patris, quae non sit filii. Ergo nec etiam
            aliqua potentia, cum potentia illis duobus condividatur. Sed potentia generandi est in
            patre. Ergo et in filio.</p>
          <p xml:id="ta-l1d7q2-d1e122">Respondeo dicendum, quod potentia generandi dicitur tripliciter, secundum quod
            generandi potest esse gerundium verbi impersonalis, vel verbi personalis activi, vel
            verbi personalis passivi. Si sit gerundium verbi impersonalis, tunc potentia generandi
            est potentia qua ab aliquo generatur; et ita est in filio potentia generandi, idest qua
            a patre generatur. Si sit gerundium verbi personalis activi, tunc potentia generandi
            dicitur potentia ut generet; et sic non est in filio. Si sit gerundium verbi personalis
            passivi, tunc potentia generandi dicitur potentia ut generetur; et ita est in filio,
            quia eadem potentia quae in patre est ut generet, est in filio ut generetur. Et ista
            distinctio fundatur super id quod dictum est, in corp., art. 2, quaest. praeced., quod
            potentia generandi est essentia divina, a qua, prout in patre est paternitas, est
            generatio activa; et prout in filio est filiatio, erit generatio passiva.</p>
          <p xml:id="ta-l1d7q2-d1e125">Ad primum ergo dicendum, quod potentia generandi ex parte qua conjungitur actui
            includit in se paternitatem; et secundum hoc non convenit filio: sed ex parte illa qua
            radicatur in essentia, non includit; et ita convenit filio, secundum quod generandi est
            gerundium verbi impersonalis, ut sit sensus: potentia generandi est in filio, idest,
            essentia divina per quam a patre fit generatio.</p>
          <p xml:id="ta-l1d7q2-d1e128">Ad secundum dicendum, quod potentia generandi non est nisi in patre, secundum quod
            habet rationem principii in se inclusam per modum paternitatis. Sed alio modo potest
            esse in filio, sicut dictum est.</p>
          <p xml:id="ta-l1d7q2-d1e131">Et ex his etiam quae dicta sunt patet solutio ad tertium.</p>
          <p xml:id="ta-l1d7q2-d1e134">Ad quartum dicendum, quod voluntas et scientia non habent rationem principii respectu
            generationis filii, qui procedit per modum naturae, sed tantum respectu creaturarum,
            quae producuntur a Deo sicut artificiata; sed potentia etiam habet rationem principii ad
            generationem divinam, et ideo magis potest trahi ad personale, ut sit proprium alicujus
            personae, quam scientia et voluntas.</p>
        </div>
        <div xml:id="ta-l1d7q2-Dd1e138" type="articulus">
          <head xml:id="ta-l1d7q2-Hd1e140">Articulus 2</head>

          <head xml:id="ta-l1d7q2-Hd1e143" type="question-title">Utrum filius possit generare alium filium</head>
          <div xml:id="ta-l1d7q2-Dd1e146">
            <head xml:id="ta-l1d7q2-Hd1e148">Quaestiuncula 1</head>
            <p xml:id="ta-l1d7q2-d1e151">Ad primum sic proceditur. Videtur quod filius possit generare filium alium. Secundum
              enim potentiam non impeditam est aliquid potens operari. Sed in filio est aliquo modo
              potentia generandi, ut dictum est, art. anteced. Cum igitur potentia Dei non possit
              impediri, videtur quod filius possit generare alium filium.</p>
            <p xml:id="ta-l1d7q2-d1e154">Praeterea, filius est imago patris perfecte repraesentans ipsum, secundum perfectam
              similitudinem. Sed pater potest generare. Ergo videtur quod etiam filius; alias non
              perfecte assimilatur sibi.</p>
            <p xml:id="ta-l1d7q2-d1e157">Praeterea, quaecumque operatio est alicujus naturae communis, si est in uno suorum
              suppositorum, est et in alio: sicut intelligere et ratiocinari est operatio naturae
              humanae in Socrate et Platone. Sed generatio est operatio divinae naturae in patre.
              Ergo et in filio. Videtur ergo quod filius possit generare filium.</p>
            <p xml:id="ta-l1d7q2-d1e160">Item, posse generare est aliquid dignitatis patris; alias non esset proprietas
              personalis. Sed nulla dignitas est in patre quae non sit in filio, cum sint omnino
              aequales in dignitate. Ergo filius potest generare.</p>
            <p xml:id="ta-l1d7q2-d1e164">Contra, secundum Augustinum, minimum inconveniens Deo est impossibile. Sed si filius
              generaret filium, sequeretur in Deo inconveniens, quia ille filius generaret alium, et
              sic in infinitum. Ergo videtur quod filius non possit generare.</p>
            <p xml:id="ta-l1d7q2-d1e167">Praeterea, non esset ibi summa unio et indistantia aequalis, quia filius Deus
              propinquius se haberet ad filium quam ad patrem, et hoc non videtur in divinis
              competere.</p>
            <p xml:id="ta-l1d7q2-d1e170">Praeterea, qui non potest esse pater, non potest generare. Sed filius non potest esse
              pater, quia sequeretur confusio personarum. Ergo et cetera.</p>
          </div>
          <div xml:id="ta-l1d7q2-Dd1e174">
            <head xml:id="ta-l1d7q2-Hd1e176">Quaestiuncula 2</head>
            <p xml:id="ta-l1d7q2-d1e179">Ulterius quaeritur, utrum pater possit generare alium filium: et videtur quod sic.
              Quia per generationem in nullo diminuitur ejus potentia. Ergo qua ratione potest
              generare unum, potest et generare plures.</p>
          </div>
          <div xml:id="ta-l1d7q2-Dd1e183">
            <head xml:id="ta-l1d7q2-Hd1e185">Quaestiuncula 1</head>
            <p xml:id="ta-l1d7q2-d1e188">Respondeo dicendum, quod quidam dixerunt quod filius potest generare alium filium,
              sed ista potentia nunquam reducetur in actum propter inconveniens, quod Augustinus
              inducit in littera. Sed hoc nihil est: quia in perpetuis, secundum philosophum, non
              differt esse et posse, et multo minus in divinis: unde quidquid non est in Deo non
              potest esse ibi, alias Deus esset mutabilis. Unde dicendum simpliciter, quod filius
              non potest generare filium. Et ratio hujus est, quia ille filius in nullo
              distingueretur ab alio. Cum enim personae divinae non distinguantur secundum
              divisionem materiae, quia non sunt materiales, non remanet ibi alia distinctio nisi
              per relationes originis. Impossibile est autem quod una relatio originis, sicut
              filiatio, multiplicetur secundum numerum, quia talis multiplicatio esset materialis.
              Unde in Deo non potest esse nisi una filiatio, et una filiatione non constituitur nisi
              unus filius; et ita in divinis non possunt esse plures filii, nec plures patres; et
              hoc pertinet ad perfectionem filii, quia nihil de filiatione est extra ipsum in
              divinis, unde est perfectus filius.</p>
            <p xml:id="ta-l1d7q2-d1e191">Ad primum ergo dicendum, quod in filio non est potentia generandi; nisi secundum quod
              radicatur in essentia, et non ex parte qua conjungitur actui generandi: et ideo non
              sequitur quod sit actus ibi.</p>
            <p xml:id="ta-l1d7q2-d1e194">Ad secundum dicendum, quod ubicumque est similitudo, oportet quod ibi sit aliqua
              distinctio: quia, secundum Boetium, similitudo est rerum differentium eadem qualitas,
              alias non esset similitudo, sed identitas. Unde inter filium et patrem salvatur
              perfecta similitudo. Sed remanente distinctione, in omnibus attributis conveniunt. Si
              autem filius generaret non remaneret distinctio inter patrem et filium, cum non sit
              ibi distinctio, nisi per relationes originis; et non possit ibi esse nisi una
              paternitas tantum, ut dictum est, in corp. art.</p>
            <p xml:id="ta-l1d7q2-d1e197">Ad tertium dicendum, quod generare non est actus divinae naturae, nisi secundum quod
              natura divina est ipsa paternitas; et sub tali ratione natura divina non est in
              filio.</p>
            <p xml:id="ta-l1d7q2-d1e201">Ad quartum dicendum, quod dignitas est de absolute dictis: et ideo eadem est dignitas
              patris et filii numero, sicut eadem essentia. Unde sicut paternitas in patre est
              essentia, et eadem essentia est in filio non paternitas, sed filiatio; ita eadem
              dignitas numero quae in patre est paternitas, in filio est filiatio.</p>
          </div>
          <div xml:id="ta-l1d7q2-Dd1e206">
            <head xml:id="ta-l1d7q2-Hd1e208">Quaestiuncula 2</head>
            <p xml:id="ta-l1d7q2-d1e211">Ad id quod ulterius quaeritur, patet solutio etiam per praedicta; quia impossibile
              est in divinis plures esse filios: hoc enim non est ex defectu potentiae patris, sed
              ex distinctione suppositorum divinae naturae, quae tolleretur, ut dictum est, in corp.
              art.</p>
          </div>
        </div>
        <div xml:id="ta-l1d7q2-Dd1e216">
          <head xml:id="ta-l1d7q2-Hd1e218">Expositio textus</head>
          <p xml:id="ta-l1d7q2-d1e221"><quote xml:id="ta-l1d7q2-Qd1e222">Immoderata enim esset divina generatio, si genitus filius nepotem gigneret
              patri</quote>. Videtur enim non esse inconveniens, si genitus semper alium gigneret,
            immo maximum bonum: quia quaelibet generatio esset infinitum bonum. Et potest dici, quod
            esset triplex inconveniens: primo, quia si hoc in infinitum procederet; cum omne
            infinitum sit imperfectum, generatio divina nunquam esset perfecta; et hoc sumitur ex
            littera. Secundo, quia non posset esse distinctio inter plures genitos, ut dictum est,
            in corp., art. praec. Tertio, quia quamvis communicatio sit de nobilitate et
            simplicitate naturae, tamen infinita communicatio non est nisi ex defectu naturae; quia
            enim natura non potest conservari secundum aeternum esse in uno individuo, intendit per
            infinitam successionem individuorum conservare perpetuitatem suam, saltem secundum idem
            in specie; et hoc nullo modo Deo convenit. <quote xml:id="ta-l1d7q2-Qd1e225">Non enim non potuit, sed non oportuit;
              id est, non ex impotentia sui fuit quod filius non genuit; sed ei non
              conveniebat</quote>. Videtur ista expositio nimis esse extorta, et non posse accipi ex
            verbis Augustini. Sed dicendum, quod Magister accipit istam expositionem ex eo quod ly
            non potuit potest sumi negative tantum; et sic procedebat objectio. Vel potest sumi
            quasi privative, ut non potuit sit quasi terminus infinitus: et tunc per hoc quod dicit:
              <quote xml:id="ta-l1d7q2-Qd1e228">non enim non potuit</quote>, negatur impotentia. Sed videtur iterum quod ex
            impotentia filii sit quod non generet. Ita enim arguit Augustinus: <quote xml:id="ta-l1d7q2-Qd1e231">si pater non
              potuit generare filium coaeternum et coaequalem sibi, impotens fuit</quote>. Ergo
            videtur similiter quod si filius non potuit, impotens sit. Dicendum, quod generare
            filium est de his quae pertinent ad rationem patris; et ideo nihil posset deesse de his
            quae sunt vel pertinent ad perfectionem generationis, quin redundaret in impotentiam
            patris. Sed generare non pertinet ad rationem filii, immo potius est oppositum
            filiationi: et ideo ex hoc non ostenditur filius impotens, sicut homo non dicitur
            impotens, nisi ex eo quod non potest ea quae ad ipsum pertinent.</p>
        </div>
      </div>
    </body>
  </text>
</TEI>