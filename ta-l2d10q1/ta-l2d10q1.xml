<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber II, Distinctio 10, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Liber II, Distinctio 10, Quaestio 1</title>
          <date when="2016-03-16">March 16, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-16">March 16, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l2d10q1">
        <head xml:id="ta-l2d10q1-Hd1e89">Quaestio 1</head>
        <div xml:id="ta-l2d10q1-Dd1e92">
          <head xml:id="ta-l2d10q1-Hd1e94">Prooemium</head>
          <p xml:id="ta-l2d10q1-d1e97">Posita distinctione ordinum, Magister hic determinat quosdam actus qui ordines
            distinctos consequuntur: et dividitur in partes duas: in prima determinat de quibusdam
            actibus qui consequuntur omnes ordines, scilicet assistere, et ministrare; in secunda
            determinat de actu custodiae, qui specialiter uni ordini competit, distinctione 11:
              <quote xml:id="ta-l2d10q1-Qd1e99">illud quoque sciendum est, quod Angeli boni deputati sunt ad custodiam
              hominum</quote>. Prima in tres, secundum tres opiniones, quae in littera ponuntur;
            secunda incipit ibi: <quote xml:id="ta-l2d10q1-Qd1e102">quibus objicitur quod Isaias ait</quote>; tertia vero ibi:
              <quote xml:id="ta-l2d10q1-Qd1e105">alii vero dicunt, tres ordines supremos (...) ita creatori Deo assistere quod
              ad exteriora non exeunt</quote>. Circa secundum tria facit: primo ponit ea quae sunt
            ad confirmationem secundae positionis contra primam; secundo excludit quamdam
            quaestionem, ibi: <quote xml:id="ta-l2d10q1-Qd1e108">hic oritur quaestio. Si omnes mittuntur (...) quare unus tantum
              inter novem ordines Angelorum nomine censetur?</quote> Tertio respondet ad probationes
            primae opinionis, ibi: <quote xml:id="ta-l2d10q1-Qd1e111">qui autem omnes Angelos mitti asserunt, praedictas
              auctoritates (...) ita determinant</quote>. Quaestio autem quam removet, sumitur ex
            nomine Angeli; unde primo removet eam; secundo exponit quaedam nomina Angelorum,
            ostendens in quibus conveniant, ibi: <quote xml:id="ta-l2d10q1-Qd1e115">et putant quidam Michaelem, Gabrielem,
              Raphaelem de superiori ordine fuisse</quote>. Hic quatuor quaeruntur: 1 utrum omnes
            Angeli assistant; 2 utrum omnes ministrent; 3 si non; qui assistant, et qui ministrent;
            4 utrum illi qui ministrant, per ministerium a contemplatione retardentur.</p>
        </div>
        <div xml:id="ta-l2d10q1-Dd1e120" type="articulus">
          <head xml:id="ta-l2d10q1-Hd1e122">Articulus 1</head>

          <head xml:id="ta-l2d10q1-Hd1e125" type="question-title">Utrum omnes Angeli assistant</head>

          <p xml:id="ta-l2d10q1-d1e128">Ad primum sic proceditur. Videtur quod omnes Angeli assistant. Assistere enim dicuntur
            regi qui ejus vultum praesentialiter intuentur. Sed Matth. 18, 10, dicitur de Angelis ad
            custodiam deputatis, quod <quote xml:id="ta-l2d10q1-Qd1e130" source="http://scta.info/resource/mt18_10">semper vident faciem patris</quote>; qui tamen sunt
            inferioris ordinis. Ergo videtur quod omnes Deo assistant.</p>
          <p xml:id="ta-l2d10q1-d1e134">Praeterea, secundum Gregorium illi dicuntur assistere qui intima contemplatione
            perfruuntur. Sed omnes Angeli intime contemplantur, cum eos a contemplationis acumine
            nec pondus corporis neque culpa retardet. Ergo videtur quod omnes assistant.</p>
          <p xml:id="ta-l2d10q1-d1e137">Praeterea, cuicumque convenit illud quod majus est, videtur etiam quod minus est sibi
            convenire, si utrumque sit dignitatis. Sed inter omnes actus patriae, fruitio est
            nobilissima. Ergo cum omnes fruantur, videtur multo fortius quod omnes assistant.</p>
          <p xml:id="ta-l2d10q1-d1e141">Praeterea, a conspectu Dei multo amplius distant mali Angeli quam boni. Sed mali Angeli
            etiam dicuntur Deo assistere, ut habetur Job, 1, 6, quod <quote xml:id="ta-l2d10q1-Qd1e143">cum venissent filii Dei
              ut assisterent coram domino, affuit inter eos etiam Satan</quote>. Ergo videtur quod
            omnes Angeli assistant.</p>
          <p xml:id="ta-l2d10q1-d1e147">Sed contra, Daniel. 7, 10 dicitur: <quote xml:id="ta-l2d10q1-Qd1e149">millia millium ministrabant ei</quote>; ubi
            dicit Gregorius, quod alii sunt qui assistunt, alii qui ministrant. Ergo non omnes
            assistunt.</p>
          <p xml:id="ta-l2d10q1-d1e153">Praeterea, illi dicuntur regibus assistere qui in eorum palatiis habitant. Sed,
            secundum Dionysium, esse in vestibulos divinitatis est proprium primae hierarchiae. Ergo
            videtur quod illi tantum assistant.</p>
          <p xml:id="ta-l2d10q1-d1e156">Respondeo dicendum, quod assistere dicitur in Angelis ad similitudinem eorum qui
            regibus assistunt. Assistere autem regi dicuntur qui circa eum sunt. Unde cum proprium
            primae hierarchiae assignet Dionysius circa Deum esse, eis tantum convenit assistere.
            Dicuntur autem circa Deum esse, inquantum immediate illuminationes percipere possunt in
            ipsa simplicitate divini luminis, et hoc propter perspicacitatem suae intelligentiae.
            Quanto enim aliquis intellectus est perspicacior, tanto ex principio universali cognito
            in plures conclusiones et in plura scibilia potest devenire: et illi qui minus sunt
            perspicacis intellectus, non possunt quaestionum veritates videre nisi in principiis
            contractis et appropriatis ad materiam illam. Et ideo illi supremi intellectus primae
            hierarchiae in ipso primo illuminationum principio omnis illuminationis rationes
            percipiunt; et propter hoc circa Deum esse dicuntur, et ei assistere; inferiores vero
            cognitionem accipiunt ex ipso lumine jam diviso et multiplicato in ipsis supremis
            Angelis respectu divinae simplicitatis; et propter hoc non dicuntur circa Deum esse, et
            sibi assistere.</p>
          <p xml:id="ta-l2d10q1-d1e159">Ad primum ergo dicendum, quod quamvis omnes immediate essentiam divinam contemplentur,
            non tamen in ipsa omnes inspicere possunt hoc quod ad eorum ordinem, idest hierarchiam,
            pertinet: et ideo non assistunt, proprie loquendo, omnes.</p>
          <p xml:id="ta-l2d10q1-d1e162">Ad secundum dicendum, quod intime contemplari potest dici aliquis tripliciter. Vel
            secundum quod ejus consideratio non distrahitur ad exteriora sensibilia; et sic omnes
            Angeli boni et mali intime contemplantur, quia scientiam a sensu non accipiunt: aut per
            hoc quod non indigent exteriori similitudine in qua Deum contemplentur, quae scilicet
            sit extra essentiam ejus, sed eum in essentia sua vident; et sic intime contemplantur
            omnes beati, non autem in statu creationis, nec iterum mali Angeli: aut per hoc quod non
            tantum essentiam Dei vident, sed ipsam penetrantes, in ipsa inspiciunt ejus effectus,
            qui in ipsa per similitudinem relucent; et sic intime contemplari est proprie assistere;
            et hoc solum Angelis primae hierarchiae convenit; secundum alios vero modos dicitur
            secundum quid assistere.</p>
          <p xml:id="ta-l2d10q1-d1e166">Ad tertium dicendum, quod fruitio est nobilissimus actus patriae; qui quamvis omnibus
            communis sit, non tamen aequaliter omnibus contingit; sed sunt diversi gradus
            fruitionis, et altissima fruitio est in assistendo. Unde non sequitur quod omnes
            fruentes assistant.</p>
          <p xml:id="ta-l2d10q1-d1e169">Ad quartum dicendum, quod Daemones dicuntur inter assistentes, inquantum cum eis
            conveniunt in primo modo intimae contemplationis.</p>
        </div>
        <div xml:id="ta-l2d10q1-Dd1e173" type="articulus">
          <head xml:id="ta-l2d10q1-Hd1e175">Articulus 2</head>

          <head xml:id="ta-l2d10q1-Hd1e178" type="question-title">Utrum omnes Angeli mittantur in ministerium</head>

          <p xml:id="ta-l2d10q1-d1e181">Ad secundum sic proceditur. Videtur quod omnes Angeli in ministerium mittantur. Nulli
            enim dubium est quin divinae personae excedant omnes Angelos in infinitum. Sed divinae
            personae mittuntur, ut filius et spiritus sanctus, ut in 1 Lib., dictum est. Ergo multo
            fortius omnes Angeli.</p>
          <p xml:id="ta-l2d10q1-d1e184">Praeterea, inter omnes ordines primus ordo est Seraphim. Sed Seraphim leguntur missi.
            Isai. 6, 6: <quote xml:id="ta-l2d10q1-Qd1e186">volavit ad me unus de Seraphim</quote>. Ergo videtur quod multo
            fortius alii mittantur.</p>
          <p xml:id="ta-l2d10q1-d1e190">Praeterea, apostolus ad Hebraeos intendit probare per ministerium Angelorum, Christum
            Angelis majorem esse, per hoc quod ipse, non sicut minister, sed sicut verus haeres in
            domo Dei patris est. Unde dicit ad Hebr. 1, 14, quod <quote xml:id="ta-l2d10q1-Qd1e192" source="http://scta.info/resource/hebr1_14">omnes sunt administratorii
              spiritus, in ministerium missi</quote>. Sed Christus simpliciter omnibus Angelis major
            est. Ergo videtur quod, secundum intentionem apostoli, omnes Angeli in ministerium
            mittantur.</p>
          <p xml:id="ta-l2d10q1-d1e197">Praeterea, omnes caelestes spiritus Angeli dicuntur. Sed Angelus idem est quod nuntius.
            Ergo videtur quod omnes ad exteriora nuntianda mittantur.</p>
          <p xml:id="ta-l2d10q1-d1e200">Praeterea, quod Angeli ministrent nobis, hoc est propter eximiam caritatem eorum in
            nos. Sed quanto superiores sunt, tanto majori caritate fervent. Ergo videtur quod eis
            conveniat magis nobis ministrare.</p>
          <p xml:id="ta-l2d10q1-d1e203">Sed contra, secundum Dionysium, haec est lex divinitatis inviolabiliter stabilita; quod
            a primis ultima per media perficiantur. Sed inter nos et primos Angelos sunt medii
            inferiores. Ergo primorum actio immediate non pervenit ad nos, sed est per medios
            secundos.</p>
          <p xml:id="ta-l2d10q1-d1e206">Praeterea, inter agens et recipiens dicitur esse proportio. Sed recipere divinas
            illuminationes proportionatas nobis, et per convenientiam nostrae hierarchiae, convenit
            inferioribus Angelis. Ergo videtur quod tantum immediate ipsi ad nos mittantur.</p>
          <p xml:id="ta-l2d10q1-d1e209">Respondeo dicendum, quod Gregorius istam quaestionem movet; sed in neutram partem
            assertive determinat. Quidam vero dicunt, aliquos Angelos ex officio ad ministerium
            deputari, ut inferiores; sed quod aliqua causa extra communem dispensationem exorta,
            etiam superiores in ministerium mittuntur. Sed istud non videtur necessarium: quia ad
            quantumcumque maxima nuntianda vel exequenda inferiores ordines sufficiunt. Et
            praeterea, quamvis hujusmodi magna fiant praeter communem cursum naturae, non tamen
            fiunt praeter ordinem gratiae, secundum quem ordinum distinctio attenditur. Et ideo
            secundum Dionysium dicendum, quod superiores Angeli nunquam immediate circa nos
            ministerium habent: et hujus ratio ex tribus potest assumi. Primo ex dispositione
            divinae sapientiae, cujus ordinatione vel lege sancitum est ut a superioribus in ultima
            per media actiones perveniant, ut sic sit ordinata connexio in omnibus partibus
            universi, et nulli sua nobilitas subtrahatur, quae est in hoc ut inferiorum quodammodo
            causa existat quantum ad aliquid. Secundo ex parte illuminationum. Sicut enim in
            actionibus corporalibus requiritur proportio inter agens et recipiens, quod praecipue in
            sensibus patet, qui ab excellenti sensibili corrumpuntur; ita etiam est in
            intellectualibus. Unde intellectus hebes ad subtilissimas veritates non pertingit. Cum
            ergo lumen intellectuale in supremis Angelis sit simplicissimum et universalissimum, non
            est proportionatum intellectui nostro, qui est in ultimo gradu intellectualium
            substantiarum; nisi prius contrahatur et determinetur in ipsis inferioribus, qui sunt
            minoris simplicitatis. Tertio ex parte ipsarum actionum quas circa nos exercent: cum
            enim actiones ministerii sint particulares, et circa particularia, oportet quod earum
            consecutio sit per formas magis contractas et particulares quam in superioribus. Hae
            autem sunt formae quae sunt in Angelis inferiorum ordinum: et ideo executio divinorum
            mysteriorum pertinet ad inferiores Angelos: et haec est causa quare philosophi posuerunt
            duplices motores orbium: scilicet quosdam conjunctos, quos vocabant orbium animas,
            quorum conceptiones sunt determinatae et particularizatae; et hos etiam Avicenna dicit
            Angelos ministrantes: alios vero separatos, quos intelligentias dicunt, in quibus sunt
            formae simplices et universales; et hos dicit Angelos esse assistentes. Unde patet quod
            haec positio rationabilior est: tum quia Dionysius hoc tradit, qui discipulus Pauli
            fuit, et dicitur ejus visiones scripsisse; unde eum frequenter in auctorem inducit, et
            praecipue in divisione hierarchiarum, et, sicut in 13 cap. Caelest. Hier. innuit, haec
            positio vulgata erat tempore primitivae Ecclesiae: tum etiam quia dictis philosophorum
            magis consonat, ut ab eis ea quae contra fidem non sunt, accipiamus, aliis
            resecatis.</p>
          <p xml:id="ta-l2d10q1-d1e212">Ad primum ergo dicendum, quod missio aequivoce convenit divinis personis, et ipsis
            Angelis: divinae enim personae non mittuntur mutando locum, sed per novum effectum
            gratiae gratum facientis in sanctis animabus; sed Angeli mittuntur mutando locum, et
            operando in nos, non sicut agens primum, sed sicut agentia secunda determinata et
            proportionata respectu propriorum receptivorum: et ideo ratio procedit ex aequivoco.</p>
          <p xml:id="ta-l2d10q1-d1e216">Ad secundum dicendum, quod illam objectionem solvit Dionysius dupliciter. Primo ut
            dicatur, quod ille qui missus est ad purgandum labia Isaiae, fuit de inferiori ordine,
            et dictus est de Seraphim aequivoce, quia per ignem purgare venerat. Secundo ut dicatur,
            vere eum fuisse de ordine Seraphim. Non tamen ille Angelus qui visionem revelabat, erat
            de superiori ordine, sed de inferiori. Sed cum virtus hierarchica quae est in
            inferioribus Angelis, sit primo a Deo, et consequenter a superioribus descendens;
            Angelus visionem formans reduxit prophetam in cognitionem non solum virtutis immediate
            agentis, sed etiam virtutis divinae, unde ostendit dominum super solium sedentem; et per
            consequens virtutem supremorum in Angelis, unde ostendit Seraphim circa thronum stantia;
            et ostendit virtutem purgativam ab eis per inferiores Angelos usque in homines devenire,
            per hoc quod Seraphim videbatur ad eum volans pervenire. Et ponit exemplum de sacerdote,
            qui absolvit ex potestate a pontifice descendente; ac si diceret: pontifex te absolvit,
            qui mihi tradidit potestatem absolvendi te: ita et Angelus ostendit Seraphin purgantem,
            quia ipse in virtute ejus purgabat.</p>
          <p xml:id="ta-l2d10q1-d1e219">Et per hoc etiam patet responsio ad tertium: quod omnes dicuntur ministrare, inquantum
            inferiores virtute superiorum, ministerium exequuntur. Vel potest dici, quod apostolus,
            Hebr. 1, intendit probare praeeminentiam novae legis ad veterem, propter eminentiam
            Christi, qui novam legem dedit, ad Angelos, per quos vetus lex tradita est. Unde
            loquitur quantum ad Angelos ultimi ordinis, per quos lex tradita est; ut sic lex nova,
            cujus Christus est auctor, legi veteri praeponatur.</p>
          <p xml:id="ta-l2d10q1-d1e222">Ad quartum dicendum, quod omnes caelestes spiritus, secundum Dionysium, dicuntur
            Angeli, non quia ad aliquid nobis nuntiandum mittantur, sed quia divinum lumen, quod
            caligini et tenebris propter sui simplicitatem, et immensitatem fulgoris comparatur,
            secundum quod est in suo fonte, in ipsis recipitur cum minori simplicitate; et ideo
            magis est proportionatum intelligibilibus sequentium; et propter hoc dicuntur nuntiare
            vel manifestare lumen divinum; et sic unusquisque Angelus inferior sui superioris
            manifestativus est, sicut nubes nuntiant lumen solis, quod in suo fonte inspici non
            potest. Si autem dicantur Angeli propter nuntiationem exteriorem, ut Gregorius dicere
            videtur, tunc etiam Angelis superioribus convenit, inquantum de rebus nuntiandis
            inferiores illuminant.</p>
          <p xml:id="ta-l2d10q1-d1e225">Ad quintum dicendum, quod superiores Angeli propter caritatem quam in nos habent,
            inferiores movent et dirigunt ad operandum nostram salutem: nec aliquid perfectae
            caritati detrahitur, si ministerium immediate non exequuntur.</p>
        </div>
        <div xml:id="ta-l2d10q1-Dd1e229" type="articulus">
          <head xml:id="ta-l2d10q1-Hd1e231">Articulus 3</head>

          <head xml:id="ta-l2d10q1-Hd1e234" type="question-title">Utrum omnes Angeli secundae hierarchiae mittantur</head>

          <p xml:id="ta-l2d10q1-d1e237">Ad tertium sic proceditur. Videtur quod omnes Angeli secundae hierarchiae mittantur.
            Omnes enim Angeli vel assistunt vel ministrant. Sed assistere est proprium primae
            hierarchiae, cujus est circa Deum esse, secundum Dionysium. Ergo omnes alii in
            ministerium mittuntur.</p>
          <p xml:id="ta-l2d10q1-d1e240">Praeterea, secundum Gregorium, plures sunt qui mittuntur quam qui assistunt. Sed si
            Angeli secundae hierarchiae non mittantur, plures assisterent, quia sex ordines, tribus
            tantum ministrantibus. Ergo illi de media hierarchia mittuntur.</p>
          <p xml:id="ta-l2d10q1-d1e243">Praeterea, cum nullus Angelus alteri sit aequalis, quilibet Angelus praeter primum et
            ultimum, est medius inter aliquos duos. Si ergo de ratione mediae hierarchiae esset quod
            in ministerium non mitteretur, pari ratione nullus Angelus mitteretur in ministerium,
            nisi ultimus tantum: quod dissonat et a veteribus Scripturis et a dictis sanctorum. Ergo
            videtur quod illi de media hierarchia mittantur.</p>
          <p xml:id="ta-l2d10q1-d1e247">Praeterea, omnis potestas est ordinata ad executionem operis. Sed nomina ordinum
            secundae hierarchiae imponuntur a gradu potestatis. Ergo videtur quod eorum sit mitti ad
            exequendum ministerium.</p>
          <p xml:id="ta-l2d10q1-d1e250">Sed contra, ordines unius hierarchiae videntur esse aequipotentes in modo accipiendi
            divinas illuminationes. Sed dominationibus, quae sunt in media hierarchia, non convenit
            in ministerium mitti: quia ministrare est contra rationem dominii. Ergo videtur quod nec
            alii ordines mediae hierarchiae mittantur.</p>
          <p xml:id="ta-l2d10q1-d1e253">Praeterea, lex divinitatis est ut superiores reducant ultimos per medios. Sed inter
            mediam hierarchiam Angelorum et nostram est ultima hierarchia angelica. Ergo videtur
            quod illuminationes non immediate perveniant ad nos a media hierarchia; et ita Angeli
            illius hierarchiae non mittuntur.</p>
          <p xml:id="ta-l2d10q1-d1e256">Respondeo dicendum, quod quidam dicunt, Angelos primae hierarchiae nullo modo mitti sed
            assistere; Angelos vero tertiae hierarchiae mitti ad nos; sed Angelos mediae hierarchiae
            mitti ad illos de tertia: et haec est opinio quae tangitur in littera. Sed non videtur
            conveniens. Tum quia secundum hoc non esset differentia inter primam et mediam
            hierarchiam: non enim potest intelligi missio Angeli ad Angelum nisi per hoc quod unus
            alium illuminat: sicut autem secunda illuminat tertiam, ita prima secundam. Tum etiam
            quia dictis sanctorum non consonat, qui assignant ordinibus secundae hierarchiae actus
            qui in executione exterioris ministerii complentur, ut miracula facere, Daemones arcere,
            et hujusmodi. Et ideo sequendo rationes nominum in sacra Scriptura nobis traditorum, ex
            quibus, secundum doctrinam Dionysii, ordinum proprietates et officia colligere oportet,
            dicimus quod mediae hierarchiae duo ultimi ordines, scilicet virtutes et potestates, in
            exterius ministerium mittuntur; dominationibus autem mitti in ministerium non competit,
            sed dirigere omnes inferiores in suis ministeriis: hoc enim pertinet ad dignitatem
            domini ut ad nutum ejus dirigantur actiones subditorum, et ipse actionibus eorum non
            admisceatur. Unde a Gregorio principatibus et potestatibus praeesse dicitur, et a
            Dionysio major omni subjectione describitur dominationum ordo. Et ita relinquitur quod
            ordo virtutum sit supremus omnium ordinum qui mittuntur, quasi pertingens ad ultimum in
            divinis ministeriis: quod nomini competit: quia virtus dicitur ultimum in re de
            potentia, ut ponitur in 1 caeli et Mund.</p>
          <p xml:id="ta-l2d10q1-d1e259">Ad primum ergo dicendum, quod nullus ordo mediae hierarchiae est, proprie loquendo, de
            dispositione assistentium, sed pertinet ad dispositionem ministrantium. Sicut autem in
            artificialibus invenitur aliquis artifex qui tantum manu operatur exequens praeceptum
            alterius et nulli imperans, sicut ille qui praeparat materiam; alius vero qui praecipit
            praeparanti materiam, et ipse operatur ad inducendam formam; alius vero qui nihil
            operatur sed praecipit, habens rationes operis sumptas ex fine cujus est conjectator, et
            talis dicitur architector, quasi princeps artificum, vel usualis inquantum utitur
            ministerio subditorum ad suum finem, ut ex 2 Physic. habetur; ita etiam in ministeriis
            divinis dominationes sunt quasi artifices dirigentes et imperantes; alii vero sicut
            exequentes secundum gradum et modum suum: nihilominus omnes ministri dicuntur, sicut et
            isti omnes artifices.</p>
          <p xml:id="ta-l2d10q1-d1e262">Ad secundum dicendum, quod secundum hanc positionem verificatur dictum Gregorii; quia
            plures erunt ordines ministrantium (quia sex) quam assistentium, qui sunt tres, ut ex
            dictis patet.</p>
          <p xml:id="ta-l2d10q1-d1e266">Ad tertium dicendum, quod medium, inquantum hujusmodi, non est immediate operativum:
            quia actio est secundum contactum vel secundum situm in corporalibus, vel secundum
            ordinem in spiritualibus: sed si aliquid sit medium quantum ad aliquid, et quantum ad
            aliud ultimum, potest immediate agere. Hoc autem contingit quando plures secundum gradum
            potentiae differentes, super idem operationem habent. Erit enim aliqua actio quam circa
            illud potest efficere superior quam non potest inferior facere; et quantum ad illam
            actionem illud supremum est ultimum. Alia vero actio est quam poterit inferior facere;
            et in illa est supremum operans et non ultimum; sed medium inter primum dirigens et
            ultimum operans; unde hanc actionem non faciet medium nisi mediante ultimo: quod patet
            in exemplo prius inducto. Artifex enim qui inducit formam, in hac operatione est
            ultimus: quia nullus infra eum hoc potest, ut verbi gratia, compaginare tabulas ad
            formam navis complendam; et ideo hoc immediate facit. Sed praeparationem materiae per
            dolationem tabularum facit mediante inferiori artifice, inquantum dat sibi regulas,
            quales debeant esse tabulae aptae ad compaginationem navis. Ita est etiam in ordinibus
            Angelorum. Potestates enim habent actum circa ea quae pertinent ad tranquillitatem
            totius universi inquantum habent potentiam non limitatam; et talia ordo potestatum per
            se facit. Alia vero sunt quae pertinent ad statum unius provinciae vel regni, et hoc non
            faciunt potestates nisi mediantibus principatibus, qui haec per se exequuntur. Quaedam
            vero sunt pertinentia ad aliquem vel ad aliqua specialiter: et haec etiam principatus
            non exequuntur nisi mediantibus Angelis: in quibus etiam quae majora sunt, fiunt
            immediate per superiores; et quae minora sunt, immediate ab inferioribus.</p>
          <p xml:id="ta-l2d10q1-d1e269">Ad quartum dicendum, quod ex hoc quod ordines secundae hierarchiae nominantur a
            potentia, significatur quod ad ministrativam dispositionem pertinent; sed non oportet
            quod omnes immediate ministerium exequantur.</p>
          <p xml:id="ta-l2d10q1-d1e272">Ad alia etiam duo patet responsio per ea quae dicta sunt.</p>
        </div>
        <div xml:id="ta-l2d10q1-Dd1e277" type="articulus">
          <head xml:id="ta-l2d10q1-Hd1e279">Articulus 4</head>

          <head xml:id="ta-l2d10q1-Hd1e282" type="question-title">Utrum Angeli impediantur a contemplatione per executionem
            ministerii</head>

          <p xml:id="ta-l2d10q1-d1e285">Ad quartum sic proceditur. Videtur quod Angeli per executionem ministerii a
            contemplatione retardentur: quia, ut habetur Tobiae 12, 20, Angelus in ministerio
            existens, dixit: <quote xml:id="ta-l2d10q1-Qd1e287">tempus est ut revertar ad eum qui misit me</quote>. Sed non
            revertitur nisi per contemplationem. Ergo videtur quod per ministerium a contemplatione
            Dei abscesserit.</p>
          <p xml:id="ta-l2d10q1-d1e291">Praeterea, una potentia finita non potest simul in plures operationes. Sed potentia
            Angeli finita est. Ergo videtur quod non potest simul contemplari et ministrare.</p>
          <p xml:id="ta-l2d10q1-d1e294">Praeterea, intellectus creatus non potest simul plura intelligere. Sed quando
            ministrant Angeli, intellectu considerant ea quae agunt. Ergo videtur quod tunc divina
            contemplari non possunt.</p>
          <p xml:id="ta-l2d10q1-d1e298">Praeterea, locus contemplationis est caelum Empyreum. Sed cum sunt hic, secundum
            Damascenum non sunt in caelo. Ergo videtur quod exequendo circa nos ministerium, a
            contemplatione retardentur.</p>
          <p xml:id="ta-l2d10q1-d1e301">Sed contra est quod dicit Gregorius quod sic ad exteriora prodeunt quod ab intimis
            nunquam recedunt. Ergo videtur quod semper contemplentur vel assistant, si sunt iidem
            ministrantes et assistentes.</p>
          <p xml:id="ta-l2d10q1-d1e304">Praeterea, beatitudo Angelorum non minuitur ex eorum ministerio. Sed eorum beatitudo
            tota est in contemplatione divinitatis. Ergo in nullo per ministerium eorum contemplatio
            retardatur.</p>
          <p xml:id="ta-l2d10q1-d1e307">Respondeo dicendum, quod Angeli beati nullam operationem habent quae non sit
            essentialis beatitudini, vel in qua per contemplationem beatam non dirigantur; et ideo
            contemplatio eorum se habet ad ministeria quae exequuntur, sicut in artifice
            consideratio regularum artis ad executionem operis: eo quod ipse Deus est finis omnium
            operum hierarchicorum, et a fine sumitur ratio cujuslibet operis; et ita se habet finis
            ad operabilia sicut principium ad speculabilia, ut in 2 Physic. dicitur. Et ideo, sicut
            artifex simul considerat rationem artis et exequitur opus; ita et Angelus simul
            contemplatur Deum et ministrat nobis.</p>
          <p xml:id="ta-l2d10q1-d1e310">Ad primum ergo dicendum, quod Angelus dicitur discedere a Deo non per intermissionem
            contemplationis, aut per locum (quia intra Deum currunt quocumque mittantur, ut dicit
            venerabilis Beda, eo quod Deus ubique est), sed per hoc quod ab invisibilitate recedens
            visibilis apparet, sicut filius exivit a patre et venit in mundum, visibilis hominibus
            factus, Joan. 16: et similiter dicuntur reverti ad Deum, quando deposita visibili specie
            ad pristinam invisibilitatem revertuntur.</p>
          <p xml:id="ta-l2d10q1-d1e313">Ad secundum dicendum, quod contemplatio Angelorum magis se habet per modum receptionis
            quam actionis; et ideo, sicut luna simul recipit lumen a sole et illuminat inferiora
            corpora; ita etiam Angelus simul illuminatur a superiore et illuminat inferiorem, vel
            ministrat circa nos.</p>
          <p xml:id="ta-l2d10q1-d1e317">Ad tertium dicendum, quod ea quae cognoscuntur diversis rationibus, intellectus non
            potest simul considerare: quia non potest consignari diversis similitudinibus simul,
            sicut nec corpus diversis figuris; sed ea quae cognoscuntur una ratione, vel quorum unum
            est ratio alterius, nihil prohibet simul intelligi.</p>
          <p xml:id="ta-l2d10q1-d1e320">Ad quartum dicendum, quod caelum Empyreum non est locus contemplationis secundum
            necessitatem, sed secundum congruentiam, sicut et Ecclesia domus orationis dicitur; et
            ideo ratio non sequitur.</p>
        </div>
        <div xml:id="ta-l2d10q1-Dd1e324">
          <head xml:id="ta-l2d10q1-Hd1e326">Expositio textus</head>
          <p xml:id="ta-l2d10q1-d1e329"><quote xml:id="ta-l2d10q1-Qd1e330">Item Dionysius in hierarchia (...) ait</quote>. Verba quae sequuntur, sunt
            Gregorii inducentis auctoritatem Dionysii non quantum ad verba, sed quantum ad sensum.
              <quote xml:id="ta-l2d10q1-Qd1e333">Et putant quidam Michaelem, Gabrielem et Raphaelem de superiori ordine
              fuisse</quote>. Hoc expresse contradicit Scripturae: quia Michael Daniel. 10, ponitur
            in ordine principum; Gabriel autem dicitur de ordine Archangelorum; Raphael autem posset
            poni in ordine Angelorum secundum ea quae circa singulares personas exercuit.</p>
        </div>
      </div>
    </body>
  </text>
</TEI>