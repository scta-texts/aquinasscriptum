<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber I, Distinctio 37, Quaestio 2</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Liber I, Distinctio 37, Quaestio 2</title>
          <date when="2016-03-15">March 15, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-15">March 15, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l1d37q2">
        <head xml:id="ta-l1d37q2-Hd1e89">Quaestio 2</head>
        <div xml:id="ta-l1d37q2-Dd1e92">
          <head xml:id="ta-l1d37q2-Hd1e94">Prooemium</head>
          <p xml:id="ta-l1d37q2-d1e97">Deinde quaeritur, quomodo Deus ubique esse dicatur: et circa hoc tria quaeruntur: 1
            utrum Deus sit ubique; 2 utrum hoc sibi soli conveniat; 3 utrum conveniat sibi ab
            aeterno.</p>
        </div>
        <div xml:id="ta-l1d37q2-Dd1e101" type="et-000002">
          <head xml:id="ta-l1d37q2-Hd1e103">Articulus 1</head>

          <head xml:id="ta-l1d37q2-Hd1e106" type="question-title">Utrum Deus sit ubique</head>

          <p xml:id="ta-l1d37q2-d1e109">Ad primum sic proceditur. Videtur quod Deus non sit ubique. Esse enim ubique significat
            in omni loco esse. Sed, sicut dicit Anselmus, si usus admitteret, magis dicendus esset
            Deus cum omni loco quam in omni loco. Ergo videtur quod Deus non proprie dicatur ubique
            esse.</p>
          <p xml:id="ta-l1d37q2-d1e112">Praeterea, sicut tempus nominat mensuram quamdam, sic et locus. Sed secundum
            philosophum, esse in tempore est quadam parte temporis mensurari. Ergo esse in loco
            significat loco mensurari. Sed Deus est immensus. Ergo non est in loco.</p>
          <p xml:id="ta-l1d37q2-d1e115">Item, potest objici ex auctoritate Anselmi qui dicit, quod omne quod est in loco et
            tempore, sequitur leges loci et temporis.</p>
          <p xml:id="ta-l1d37q2-d1e119">Praeterea, sicut se habent successiva ad tempus, ita se habent permanentia ad locum.
            Sed in successivis unum indivisibile et una indivisibilis operatio non potest esse
            diversis temporibus. Ergo nec unum indivisibile permanens potest esse in diversis locis.
            Sed Deus est indivisibilis: ergo non est ubique.</p>
          <p xml:id="ta-l1d37q2-d1e122">Praeterea, nulla conditio corporalis Deo potest convenire nisi metaphorice. Sed esse in
            loco est conditio corporis naturalis, adeo quod etiam corporibus metaphoricis non datur
            locus nisi similitudinarie, ut dicit philosophus. Ergo multo fortius Deo non convenit
            nisi metaphorice in loco esse vel ubique.</p>
          <p xml:id="ta-l1d37q2-d1e125">Sed contra, Deus est in omnibus rebus, ut supra, art. praeced., dictum est. Sed locus
            quilibet res aliqua est. Ergo Deus in omni loco est: ergo ubique.</p>
          <p xml:id="ta-l1d37q2-d1e128">Respondeo dicendum, quod esse in aliquo diversimode convenit spiritualibus et
            corporalibus: quia corpus est in aliquo ut contentum, sicut vinum est in vase; sed
            spiritualis substantia est in aliquo ut continens et conservans. Cujus ratio est, quia
            corporale per essentiam suam, quae circumlimitata est quantitatis terminis, determinatum
            est ad locum, et per consequens virtus et operatio ejus in loco est; sed spiritualis
            substantia quae omnino absoluta a situ et quantitate est, habet essentiam non omnino
            circumlimitatam loco. Unde non est in loco nisi per operationem; et per consequens
            virtus et essentia ejus in loco est. Dicendum est ergo, quod si esse in hoc loco sumatur
            secundum quod corpus in loco esse dicitur; sic non convenit Deo esse ubique nisi
            metaphorice; quia implet locum sicut corpus locatum, non quidem distantia dimensionum,
            sed causalitate effectuum. Si autem accipiatur esse in loco per modum quo substantia
            spiritualis in aliquo esse dicitur; sic propriissime Deo in loco esse convenit, et
            ubique: et non quidem ut mensuratum loco, sed ut dans loco naturam locandi et
            continendi; sicut dicitur esse in homine inquantum dat homini naturam humanitatis: et in
            qualibet re esse dicitur inquantum dat rebus proprium esse et naturam.</p>
          <p xml:id="ta-l1d37q2-d1e131">Et per hoc patet responsio ad duo prima et ad auctoritatem Anselmi, et etiam ad
            quintum, quae procedunt secundum modum quo corpus in loco esse dicitur.</p>
          <p xml:id="ta-l1d37q2-d1e134">Ad quartum dicendum, quod indivisibile secundum successionem dicitur dupliciter. Vel
            illud quod omnino absolutum est a successione, ut indivisibile negative sumatur, sicut
            aeternitas: et tale indivisibile potest esse in diversis temporibus, immo in omni
            tempore; quia nunc aeternitatis invariatum adest omnibus partibus temporis. Vel illud
            quod est successionis terminus, ut instans temporis, et quidquid per illud instans
            mensuratur; et hoc non potest esse in pluribus temporibus. Similiter indivisibile
            secundum dimensionem dicitur dupliciter. Vel illud quod omnino absolutum est a
            dimensione, sicut substantia spiritualis; et hoc non est inconveniens in omnibus vel
            pluribus locis esse. Vel quod est terminus dimensionis, ut punctus: et hoc, quia
            determinatum est ad situm, non potest in pluribus locis esse; et ideo, relicta
            imaginatione, indivisibilitas substantiae incorporeae, ut Dei vel Angeli vel animae, vel
            etiam materiae, sicut indivisibilitas puncti non cogitetur: quia, ut dicit Boetius,
            oportet in intellectualibus non deduci ad imaginationem.</p>
        </div>
        <div xml:id="ta-l1d37q2-Dd1e138" type="et-000003">
          <head xml:id="ta-l1d37q2-Hd1e140">Articulus 2</head>

          <head xml:id="ta-l1d37q2-Hd1e143" type="question-title">Utrum esse ubique soli Deo conveniat</head>

          <p xml:id="ta-l1d37q2-d1e146">Ad secundum sic proceditur. Videtur quod esse ubique non soli Deo conveniat. Ponere
            enim materiam primam esse Deum, vel etiam ens universale, ut quidam posuerunt, est
            haereticum. Sed universale est ubique et semper, secundum philosophum, et similiter
            materia prima, quae est in omni corpore, quo omnis locus impletur, cum nihil sit vacuum,
            ut philosophi probant. Ergo esse ubique non tantum Deo convenit.</p>
          <p xml:id="ta-l1d37q2-d1e149">Praeterea, in omnibus numeratis est aliquis numerus. Sed omnes partes universi sunt
            numeratae. Ergo numerus collectus est in toto universo, et ita est ubique.</p>
          <p xml:id="ta-l1d37q2-d1e152">Praeterea, secundum Augustinum anima tota est in singulis partibus. Sed potuisset Deus
            tantum creare unum corpus animatum. Ergo anima ejus ubique esset. Sed quod soli Deo
            convenit, nulli creaturae communicatur. Ergo esse ubique non convenit soli Deo.</p>
          <p xml:id="ta-l1d37q2-d1e156">Sed contra, Ambrosius in littera probat spiritum sanctum esse Deum quia ubique est. Sed
            probatio nihil valeret, nisi esse ubique soli Deo conveniret. Ergo esse ubique soli Deo
            convenit.</p>
          <p xml:id="ta-l1d37q2-d1e159">Respondeo dicendum, quod esse ubique si per se sumatur, soli Deo convenit nec alicui
            creaturae communicabile est; sed per accidens potest alicui convenire. Hoc autem
            accidens potest dupliciter considerari: vel ex parte ejus quod in loco est; vel ex parte
            loci. Si ex parte ejus quod in loco est, sic cum per accidens vel per posterius
            conveniat toti quod attribuitur sibi ratione suae partis, constat quod illud quod
            secundum diversas suas partes est in diversis locis, non primo et per se est in illis;
            immo est in uno loco tantum. Unde si esset unum corpus infinitum, illud esset ubique per
            accidens, secundum quod diceretur esse ubi sunt suae partes; et non per se, quia ipsum
            non esset per se ubi est sua pars. Si ex parte loci, tunc accidit alicui ubique esse, eo
            quod non est alius locus quam ille in quo est; sed si fuerint multa alia loca, non esset
            ubique; sicut si ponatur unus tantum locus in quo unus homo est. Deo autem per se
            convenit ubique esse: quia ipse totus est in quolibet loco; et infinitis aliis locis
            existentibus, in omnibus esset; et hoc non est communicabile alicui creaturae nisi
            communicaretur sibi esse virtutis infinitae.</p>
          <p xml:id="ta-l1d37q2-d1e162">Et per hoc patet responsio ad ea quae objecta sunt; quia omnibus illis convenit esse
            ubique per accidens, vel quia secundum diversas partes sunt, vel quia plura loca non
            sunt, vel quia secundum unum esse non sunt in pluribus, sicut universale et praeterea
            illa quae secundum aliud et aliud esse sunt in diversis. Numerus vero per se non est in
            loco; et tamen secundum quod in loco est, non est totus in uno loco, sed in diversis
            secundum diversas partes.</p>
        </div>
        <div xml:id="ta-l1d37q2-Dd1e166" type="articulus">
          <head xml:id="ta-l1d37q2-Hd1e168">Articulus 3</head>

          <head xml:id="ta-l1d37q2-Hd1e171" type="question-title">Utrum esse ubique conveniat Deo ab aeterno</head>

          <p xml:id="ta-l1d37q2-d1e174">Ad tertium sic proceditur. Videtur quod esse ubique ab aeterno Deo conveniat. Primo per
            hoc quod in littera dicitur ab Ambrosio, quia in omnibus et ubique semper est, quod est
            divinitatis proprium. Sed quod est semper, est aeternum. Ergo esse ubique Deo ab aeterno
            convenit.</p>
          <p xml:id="ta-l1d37q2-d1e177">Praeterea, sicut ubique est distributivum loci, ita semper est distributivum temporis.
            Sed Deus ab aeterno est semper, etiam temporibus non existentibus. Ergo et ab aeterno
            est ubique, etiam locis non existentibus.</p>
          <p xml:id="ta-l1d37q2-d1e180">Praeterea, esse Deum in rebus coordinatur hic a Magistro ei quod est esse res in Deo.
            Sed res ab aeterno fuerunt in Deo, qui aeternam scientiam de rebus habet. Ergo et Deus
            ab aeterno est in rebus, et ubique.</p>
          <p xml:id="ta-l1d37q2-d1e184">Sed contra, in quocumque est aliquid, illud oportet esse; quia in nihilo nihil omnino
            est. Sed neque locus neque aliqua res ab aeterno fuerunt. Ergo neque Deo ab aeterno
            convenit ubique, vel in rebus, esse.</p>
          <p xml:id="ta-l1d37q2-d1e187">Respondeo dicendum, quod cum dicitur, Deus est ubique, importatur quaedam relatio Dei
            ad creaturam, fundata super aliquam operationem, per quam Deus in rebus dicitur esse.
            Omnis autem relatio quae fundatur super aliquam operationem in creaturas procedentem,
            non dicitur de Deo nisi ex tempore, sicut dominus et creator et hujusmodi; quia
            hujusmodi relationes actuales sunt, et exigunt actu esse utrumque extremorum. Sicut ergo
            non dicitur operari in rebus ab aeterno, ita nec esse in rebus, quia hoc operationem
            ipsius designat.</p>
          <p xml:id="ta-l1d37q2-d1e190">Ad primum ergo dicendum, quod Ambrosius accipit semper Deum esse ubique, creaturis
            existentibus; illud enim quod ex parte Dei est, semper est, in quo nihil est novum; sed
            defectus est ex parte creaturae, quae non semper fuit; unde non potest significari in
            habitudine ad creaturam ab aeterno, ut operans circa eam.</p>
          <p xml:id="ta-l1d37q2-d1e193">Ad secundum dicendum, quod semper de virtute vocabuli importat indeficientiam quamdam,
            quam aeternitas totam simul habet, sed tempus per successionem diversorum eam sortitur;
            et ideo semper potest importare indeficientiam quae est per successionem continuam; et
            sic est distributivum temporum, nec ab aeterno convenit: quia successio et tempus ab
            aeterno non fuit. Vel potest dicere indeficientiam aeternitatis; et sic ab aeterno
            convenit. Sed ubique in ratione sua includit locum; et ideo similis ratio non est
            utrobique: ubi enim est in loco esse, et ubique in omni loco.</p>
          <p xml:id="ta-l1d37q2-d1e196">Ad tertium dicendum, quod sicut motus rationem ex termino accipit, ita et relatio. Cum
            autem dicitur Deus esse in rebus, importatur relatio Dei ad creaturas secundum egressum
            divinae operationis in eas, quia aeternae non sunt, nec esse in eis aeternum esse
            potest. Sed cum dicitur res esse in Deo, importatur relatio creaturae ad Deum, non
            secundum exitum ab ipso, sed magis secundum adunationem creaturarum ad principium; et
            quia principium est aeternum, ideo etiam et scire aeternum, et res ab aeterno in Deo.
            Deus enim est in rebus temporaliter per modum rerum, sed res ab aeterno in Deo per modum
            Dei; quia omne quod in altero est, est in eo per modum ejus in quo est, et non per modum
            sui.</p>
        </div>
        <div xml:id="ta-l1d37q2-Dd1e201">
          <head xml:id="ta-l1d37q2-Hd1e203">Expositio textus</head>
          <p xml:id="ta-l1d37q2-d1e206"><quote xml:id="ta-l1d37q2-Qd1e207">Ita Deus, cum sit in omnibus essentialiter et totus, plenius est in illis quos
              inhabitat</quote>. Quaeritur ratio hujus differentiae. Et dicendum, quod aliae
            creaturae, quamvis consequantur divinam similitudinem per operationem ipsius Dei, non
            tamen attingunt ad ipsum Deum secundum suppositum; et ideo quamvis Deus in eis sit, non
            tamen ipsae cum Deo sunt. Sed creatura rationalis per gratiam attingit ad ipsum Deum,
            secundum quod ipsum amat et cognoscit; et ideo cum eo esse dicitur; et eadem ratione
            dicitur capax Dei, sicut suae perfectionis, per modum objecti; et propter hoc etiam
            dicitur templum Dei, et inhabitari a Deo. <quote xml:id="ta-l1d37q2-Qd1e210">Sicut multa de Deo intelligimus quae
              loqui penitus non valemus; ita multa loquimur quae intelligere non sumus
              idonei</quote>. Ratio hujus diversitatis haec est, quia causa semper excedit causatum.
            In quibusdam autem locutio causat intellectum, sicut in his quae per disciplinam
            discuntur; unde contingit quod intellectus addiscentis non pertingit ad virtutem
            locutionis; et tunc potest loqui ea quae audit sed non intelligit; et similiter est in
            his quae pure sunt fidei, quae intellectum humanum excedunt; fides autem ex auditu est,
            Rom. 10. Quandoque autem intellectus est causa locutionis, sicut in his quae per
            inventionem sciuntur; unde in his intellectus locutionem excedit, ut multa intelligantur
            quae proferri non valent. <quote xml:id="ta-l1d37q2-Qd1e213">Non quod Dei essentia proprie sit in omni loco</quote>.
            In hoc defecerunt, quia acceperunt esse in loco per modum quo corpus in loco est; et
            ideo dicebant, quod essentia Dei non proprie est in loco, sed dicitur esse per
            essentiam, inquantum omnis essentia ab eo est, et inquantum ipse per virtutem essentiae
            suae operatur. Sed hoc non sufficit; sed oportet addere quae supra dicta sunt, art.
            praec. <quote xml:id="ta-l1d37q2-Qd1e216">Solet etiam ab eis quaeri, quomodo Deus substantialiter insit omnibus
              rebus</quote>. Ista quaestio stulta est: quia non oportet quod omne tangens immutetur
            ab eo quod tangitur, nisi in his quae agunt et patiuntur ab invicem, ut in 1 de
            generatione dicitur; et haec sunt quae in materia conveniunt; unde orbis lunae non
            immutatur ab igne contingente; et ideo stultum est dicere, quod essentia divina
            inquinatur rebus immundis, quibus per operationem applicatur.</p>
        </div>
      </div>
    </body>
  </text>
</TEI>