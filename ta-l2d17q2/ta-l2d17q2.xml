<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum II, Distinctio 17, Quaestio 2</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Librum II, Distinctio 17, Quaestio 2</title>
          <date when="2016-03-17">March 17, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-17">March 17, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l2d17q2">
        <head xml:id="ta-l2d17q2-Hd1e89">Librum II, Distinctio 17, Quaestio 2</head>
        <div xml:id="ta-l2d17q2-Dd1e92">
          <head xml:id="ta-l2d17q2-Hd1e94">Prooemium</head>
          <p xml:id="ta-l2d17q2-d1e97">Tertio quaeritur, utrum anima extra corpus creata sit; et circa hoc quaeruntur duo: 1
            utrum sit una anima vel intellectus omnium hominum, quasi quaedam substantia separata in
            omnia corpora influens; 2 si sint plures, utrum sint in corpore, an extra corpus
            creatae.</p>
        </div>
        <div xml:id="ta-l2d17q2-Dd1e101" type="articulus">
          <head xml:id="ta-l2d17q2-Hd1e103">Articulus 1</head>

          <head xml:id="ta-l2d17q2-Hd1e106" type="questionTitle">Utrum anima intellectiva vel intellectus sit, unus in omnibus
            hominibus</head>

          <p xml:id="ta-l2d17q2-d1e109">Ad primum sic proceditur. Videtur quod anima rationalis vel intellectus sit unus numero
            in omnibus. Nulla enim forma multiplicatur secundum esse ad divisionem materiae, nisi
            forma materialis. Sed intellectus, ut in 3 de anima probatur, non est forma materialis,
            cum non sit actus corporis cujusdam: quod ex ipso suo actu probatur, quia cognoscit
            omnes formas materiales; quod non posset esse, si aliquam earum haberet in natura sua,
            vel determinaretur ad eam ex corpore cujus esset actus: sicut virtus visiva non
            cognosceret omnes colores, si pupilla quae est organum ejus, haberet determinatum
            colorem. Ergo intellectus non multiplicatur secundum esse ad divisionem materiae; et ita
            manet unus in omnibus individuis humanae speciei, quae non nisi per materiam
            dividuntur.</p>
          <p xml:id="ta-l2d17q2-d1e112">Praeterea, impossibile est quod principium sit materialius quam principiatum, quia
            principium oportet esse simplicius. Sed, sicut ab omnibus conceditur, aliquae sunt
            potentiae animae rationalis quae non sunt actus corporis cujusdam, nec organis affixae,
            cujus principium et radix est ipsa essentia animae. Ergo videtur quod nec ipsa anima
            rationalis corpori uniatur per essentiam suam sicut actus ejus; et ita sequitur, ut
            videtur, quod ad divisionem corporum, anima rationalis non distinguatur.</p>
          <p xml:id="ta-l2d17q2-d1e115">Praeterea, omne quod recipitur in aliquo, recipitur in eo per modum recipientis, et non
            per modum sui, ut ex Dionysio et ex Lib. de causis habetur. Si ergo intellectus
            individuetur ad divisionem corporis, ut sit alius diversorum, oportet quod formae
            intellectuales in eo receptae, etiam sint individuatae: ex quo videntur sequi duo
            inconvenientia. Unum est, cum nullum particulare sit intellectum in actu, sed in
            potentia, quod hujusmodi species non erunt intelligibiles in actu, sed indigebunt
            intelligi per alias species, et sic in infinitum procedetur. Aliud est quod erit idem
            modus recipiendi formas in materia prima et in intellectu possibili, quia utrobique
            recipiuntur ut sunt istae, et non ut sunt formae simpliciter: et ita, sicut materia
            prima non est cognoscibilis per formas quas recipit, ita nec intellectus possibilis, ut
            videtur.</p>
          <p xml:id="ta-l2d17q2-d1e119">Praeterea, quaecumque distinguuntur ad invicem, oportet quod aliquid diversum sit in
            natura utriusque. Sed cum intellectus nihil sit eorum quae sunt ante intelligere,
            videtur quod non sit aliquid diversum invenire in eo nisi secundum diversitatem
            specierum intellectivarum. Ergo non differunt intellectus istius et illius per
            essentiam, sed per species intellectas tantum.</p>
          <p xml:id="ta-l2d17q2-d1e122">Praeterea, in omnibus substantiis per se existentibus et immaterialibus diversitas
            secundum numerum redundat in diversitatem speciei: quia si habent esse suum absolutum
            subsistens, non possunt distingui essentialiter per aliquid quod sit extra essentiam
            earum, super quod deferantur, sicut formae corporales super materiam delatae. In
            essentia autem earum non est diversitas formae, quae diversitatem speciei inducit. Sed
            non est dicere quod intellectus diversorum hominum differant secundum speciem, quia et
            ipsi homines specie differunt ad diversitatem suarum formarum. Ergo cum anima rationalis
            sit substantia in se subsistens (alias post corpus non maneret), et etiam sit
            immaterialis, videtur quod nec etiam numero in diversis hominibus differat.</p>
          <p xml:id="ta-l2d17q2-d1e125">Sed contra est, quod impossibile est plurium individuorum esse unam formam numero. Sed
            anima rationalis est forma cujuslibet hominis: si enim homo haberet esse a substantia
            sensitivae, vel nutritivae, non posset in homine inveniri quantum ad suum esse primum
            unde animalia excederet; quod est inconveniens. Ergo impossibile est unam tantum esse
            animam rationalem omnium.</p>
          <p xml:id="ta-l2d17q2-d1e128">Praeterea, impossibile est inveniri diversitatem quoad esse secundum in illis quorum
            nulla est diversitas quoad esse primum: quia diversitas secundarum perfectionum et
            contrarietas non potest esse simul cum unitate perfectionis primae, quia sic contraria
            essent in eodem. Sed nos invenimus perfectiones ultimas quantum ad esse secundum, esse
            in diversis hominibus diversas et contrarias; quorum quidam sunt stulti et quidam
            sapientes, et quidam vitiosi et quidam virtuosi. Ergo oportet primam perfectionem,
            scilicet animam, quantum ad esse primum, in diversis variari.</p>
          <p xml:id="ta-l2d17q2-d1e131">Praeterea, anima est forma corporis et motor. Sed in corporibus caelestibus, secundum
            positionem philosophorum, diversis corporibus assignantur diversi motores. Ergo videtur
            quod multo fortius in diversis hominibus sint diversae animae.</p>
          <p xml:id="ta-l2d17q2-d1e134">Respondeo dicendum, quod circa unitatem et diversitatem animae rationalis sunt plures
            philosophorum opiniones, praetermissis illis qui ponunt intellectum esse unum in tota
            natura intellectuali, vel qui ponunt intellectum esse idem quod divina essentia. Ad
            quarum intellectum oportet intelligere, quod distinguitur secundum philosophos
            tripliciter intellectus: scilicet intellectus possibilis, intellectus agens, et
            intellectus in habitu: et dicitur intellectus possibilis qui est in potentia ad
            recipiendum omnes formas intellectas, sicut oculus est in potentia ad recipiendum omnes
            colores; intellectus autem agens dicitur qui facit intelligibilia in potentia esse in
            actu, sicut lumen quod facit colores in potentia visibiles, esse actu visibiles:
            intellectus autem in habitu vel formalis ab eis dicitur quando intellectus possibilis
            jam perfectus est specie intelligibili, ut operari possit: nulla enim potentia passiva
            habet operationem nisi per speciem objecti sui perfecta fuerit, sicut visus non videt
            antequam recipiat speciem coloris. His ergo visis, sciendum est, quod in hoc fere omnes
            philosophi concordant post Aristotelem, quod intellectus agens et possibilis differunt
            secundum substantiam; et quod intellectus agens sit substantia quaedam separata, et
            postrema in substantiis separatis, et ita se habet ad intellectum possibilem quo
            intelligimus, sicut intelligentiae superiores ad animas orbium. Sed hoc secundum fidem
            non potest sustineri. Si enim, ut Anselmus probat, reparationem hominis per Angelum Deus
            fieri noluit, ne paritas hominis et Angeli in gloria tolleretur, dum Angelus homini
            fieret causa salutis; similiter si poneretur anima nostra secundum naturalem operationem
            dependere ab aliqua intelligentia vel Angelo, non posset rationabiliter sustineri, quod
            anima Angelis par sit in gloria futura, quia ultima perfectio uniuscujusque substantiae
            est in complemento suae operationis: et ideo uniri cum intelligentia agente ponunt
            praedicti philosophi ultimam felicitatem hominis. Et ideo quidam Catholici doctores
            corrigentes hanc opinionem, et partim sequentes, satis probabiliter posuerunt, ipsum
            Deum esse intellectum agentem; quia per applicationem ad ipsum, anima nostra beata est;
            et hoc confirmant per hoc quod dicitur Joan. 1, 9: <quote xml:id="ta-l2d17q2-Qd1e136">erat lux vera, quae illuminat
              omnem hominem venientem in hunc mundum</quote>. De intellectu autem possibili
            similiter fuit magna diversitas inter philosophos sequentes Aristotelem. Quidam enim
            dixerunt, intellectum possibilem esse diversum in diversis; quidam vero esse unum in
            omnibus. Eorum autem qui posuerunt eum diversum esse in diversis, sunt tres opiniones.
            Quidam enim dicunt, intellectum possibilem nihil aliud esse quam praeparationem quae est
            in natura humana ad recipiendam impressionem intellectus agentis; et hanc esse virtutem
            corporalem consequentem complexionem humanam: et haec fuit opinio Alexandri. Sed hoc non
            potest stare etiam secundum intentionem Aristotelis qui vult quod intellectus possibilis
            sit receptivus specierum intelligibilium. Praeparatio autem non est receptiva, sed magis
            praeparativa: praeparatum autem hac praeparatione est corpus, vel virtus in corpore: et
            ita illud quod recipit formas intelligibiles, esset corpus, vel virtus in corpore: quod
            philosophus improbat. Praeterea sequeretur quod intellectus possibilis non esset virtus
            cognoscitiva. Nulla enim virtus causata ex commixtione elementorum, est cognoscitiva:
            quia sic qualitas elementorum ageret ultra suam speciem, quod est impossibile. Et ideo
            alii dixerunt, quod intellectus possibilis nihil aliud est quam virtus imaginativa,
            secundum quod est nata ut sint in ea formae quae fuerunt intellectae in actu: et haec
            est opinio Avempace. Sed hoc etiam est impossibile: quia, secundum philosophum in 3 de
            anima, phantasmata quae sunt in imaginativa, se habent ad intellectum humanum sicut
            colores ad visum: et ideo oportet quod phantasmata sint moventia intellectum possibilem,
            sicut color movet visum: unde aptitudo quae est in intellectu possibili ad
            intelligendum, est similis aptitudini quae est in patiente in potentia, ut sit patiens
            in actu: aptitudo autem quae est in imaginativa, est sicut aptitudo agentis in potentia,
            ut sit agens in actu. Impossibile autem est quod idem sit movens et motum, et agens et
            patiens. Ergo impossibile est quod virtus imaginativa sit intellectus possibilis.
            Praeterea, adhuc sequeretur quod virtus recipiens intelligibilia in actu, quae dicitur
            intellectus possibilis, esset utens organo corporali, cum virtus imaginativa habeat
            determinatum organum. Sciendum est etiam, quod secundum has opiniones intellectus
            possibilis generatur generato corpore, et corrumpitur corrupto corpore: et cum non sit
            differentia intellectus in diversis hominibus nisi intellectus possibilis, quia agens
            est unus; sequeretur quod illud quod remanet de intellectu ex omnibus hominibus post
            mortem, esset unum numero, scilicet intellectus agens: et hoc est valde haereticum, quia
            sic tolleretur retributio meritorum post mortem. Et ideo tertia opinio est Avicennae qui
            ponit intellectum possibilem in diversis diversum, fundatum in essentia animae
            rationalis, et non esse virtutem corporalem, et cum corpore incipere, sed non cum
            corpore finiri. Unde quantum ad intellectum possibilem, ejus opinio est quam tenemus
            secundum fidem Catholicam, quamvis erret cum aliis de intellectu agente, ut dictum est.
            Eorum autem qui ponunt unum intellectum possibilem in omnibus, duplex est opinio. Una
            est Themistii et Theophrasti, ut Commentator eis imponit in 3 de anima. Dicunt enim,
            quod intellectus in habitu, qui est tertius, est unus in omnibus, et aeternus, et est
            quasi compositus ex intellectu agente et possibili, ita quod intellectus agens est sicut
            forma ejus, et per continuationem intellectus possibilis continuatur etiam in nobis
            intellectus agens; ita quod intellectus agens est de substantia intellectus speculativi,
            qui etiam dicitur intellectus in habitu, per quem intelligimus: et hujusmodi signum
            inducunt, quia illa actio intellectus quae est in potestate nostra, pertinet ad
            intellectum in habitu. Cum ergo abstrahere species a phantasmatibus sit in potestate
            nostra, oportet quod intellectus agens sit intellectus in habitu sicut forma ejus. Et ad
            hanc positionem deducuntur qui ex demonstratione Aristotelis volunt habere, quod
            intellectus possibilis sit unus in omnibus: quia non est hoc aliquid nec virtus in
            corpore; et per consequens quod sit aeternus. Et dicunt iterum, quod intellectus agens
            similiter sit aeternus, et quod impossibile sit effectum esse generabilem et
            corruptibilem, si agens et recipiens sit aeternum. Unde posuerunt, quod species
            intellectae sunt aeternae; et ideo non contingit quod intellectus quandoque intelligat
            et quandoque non, per hoc quod fiant novae species intelligibiles quae prius non
            fuerunt; sed ex conjunctione intellectus agentis cum possibili, secundum quod
            continuatur in nobis per impressionem suam. Sed hanc opinionem Commentator improbat:
            quia sequeretur quod formae rerum naturalium quae intelliguntur, essent ab aeterno sine
            materia, et extra animam, ex quo species illae non ponuntur in intellectu possibili ut
            forma ejus; quia forma intellectus possibilis ponitur ab eis intellectus agens.
            Sequeretur etiam, cum ultima perfectio hominis sit secundum intellectum in habitu, et
            prima secundum intellectum possibilem, quod homo non differret ab homine neque secundum
            ultimam perfectionem neque secundum primam; et sic esset unum esse et una perfectio
            omnium hominum, quod est impossibile. Et ideo ipse tenet aliam viam, quod tam
            intellectus agens quam possibilis, est aeternus et unus in omnibus; sed species
            intelligibiles non sunt aeternae; et ponit quod intellectus agens non se habet ad
            possibilem ut forma ejus, sed ut artifex ad materiam; et species intellectae abstractae
            a phantasmatibus, sunt sicut forma intellectus possibilis, ex quibus duobus efficitur
            intellectus in habitu. Et per hanc positionem nititur evadere omnia inconvenientia quae
            contingunt Themistio. Primo, quia ostendit quod non est necessarium quod si intellectus
            agens est aeternus et recipiens aeternum, scilicet intellectus possibilis, quod formae
            sint aeternae, scilicet species intelligibiles. Sicut enim species visibilis habet
            duplex subjectum; unum in quo habet esse spirituale, scilicet visum; et aliud in quo
            habet esse materiale, scilicet corpus coloratum; ita etiam species intelligibilis habet
            duplex subjectum; unum in quo habet esse materiale, scilicet ipsa phantasmata quae sunt
            in imagine, et secundum hoc esse istae species non sunt aeternae: aliud est in quo habet
            esse immateriale, scilicet intellectum possibilem; et secundum hoc subjectum non habent
            quod sint generabiles et corruptibiles. Sed ista responsio nulla videtur. Sicut enim non
            est eadem numero species coloris quae est in pariete et quae est in oculo; ita non est
            eadem numero species quae est in imaginatione et in intellectu possibili; unde adhuc
            remanet quod illa species quae est in intellectu possibili, habeat unum subjectum
            tantum, et illa quae est in imaginatione generabilis et corruptibilis, sit alia numero:
            nisi forte dicatur, quod sunt aeternae simpliciter, sed non quo ad eum in quo ab aeterno
            non sunt phantasmata, quorum similitudines sunt apud intellectum possibilem. Sed tamen,
            cum nulla phantasmata sint aeterna, adhuc sequeretur quod illae species quae sunt ab
            aeterno in intellectu possibili, non essent abstractae ab aliquibus phantasmatibus; et
            hoc est contra intentionem et verba philosophi. Secundo autem nititur ostendere, quod ex
            hac positione non sequitur quod omnium hominum sit unum esse et una operatio, secundum
            quam omnes sint aequaliter facientes. Dicit enim, quod cum species intellecta se habeat
            ad intellectum possibilem quodammodo ut forma ad materiam, hoc modo quod ex eis
            quodammodo efficitur unum completum, conjunctio ejus ad nos est per id quod est formale
            in dicta conjunctione, scilicet per speciem intellectam (cujus unum subjectum dicit esse
            phantasma, quod est in nobis) et ad ipsum intellectum possibilem. Unde cum in diversis
            sint diversa phantasmata, diversis hominibus conjungitur intellectus possibilis diversa
            conjunctione: et ex hoc homines habent esse diversum: ex hoc etiam unus scit quod alter
            ignorat, quia secundum unam speciem intellectam conjungitur uni secundum quam non
            conjungitur alteri, quamvis quaedam intentiones intellectae sint, ut primae conceptiones
            intellectus, secundum quas omnibus conjungitur, a quibus intellectus possibilis nunquam
            denudatur, hominibus ab aeterno existentibus, ut ipse dicit. Unde concludit quod illud
            quod est in nobis de intellectu, quodammodo est corruptibile, et quodammodo est
            incorruptibile: quia ex parte illa unde multiplicantur phantasmata, accidit corruptio;
            sed ex parte intellectus possibilis est incorruptibilitas. Unde sequitur etiam ex hoc
            quod post corporum corruptionem nulla diversitas animarum remaneat. Sed haec ratio
            ostenditur esse frivola multipliciter. Primo, quia, ut dictum est, species quae est
            forma intellectus possibilis, non est eadem numero in phantasmate et in subjecto; sed
            est similitudo illius; unde sequitur quod intellectus nullo modo nobis conjungatur, et
            sic per ipsum non intelligamus. Secundo, quia conjunctio intellectus cum specie
            intellecta, est per operationem intellectus, pertinens ad perfectionem secundam; unde
            impossibile est quod mediante tali conjunctione acquiratur homini perfectio sua prima et
            esse substantiale: et sic, cum homo ex tali conjunctione sit habens intellectum, ut
            dicunt, homo non esset homo in specie determinata per hoc quod est habens intellectum:
            quia illud medium, scilicet species intellecta, cum utroque extremorum conjungitur modo
            accidentis ad subjectum, scilicet cum virtute imaginativa, et cum intellectu possibili;
            quod est contra philosophum in 8 Metaph., ubi dicit, animam corpori nullo mediante
            uniri, nec etiam mediante scientia, ut Licophron dicebat; in quod ista positio redire
            videtur. Tertio, quia operatio non egreditur ab objecto, sed a potentia: non enim
            visibile videt, sed visus. Si ergo non conjungitur intellectus nobiscum, nisi per hoc
            quod species intellecta aliquo modo habet subjectum in nobis, sequitur quod hic homo,
            scilicet Socrates, non intelligat, sed quod intellectus separatus intelligat ea quae
            ipse imaginatur: et plura alia absurda non difficile est adducere. Et ideo, remotis
            omnibus praedictis erroribus, dico cum Avicenna, intellectum possibilem incipere quidem
            esse in corpore, sed cum corpore non deficere, et in diversis diversum esse, et
            multiplicari secundum divisionem materiae in diversis individuis, sicut alias formas
            substantiales: et superaddo etiam, intellectum agentem esse in diversis diversum: non
            enim videtur probabile quod in anima rationali non sit principium aliquod quod naturalem
            operationem explere possit; quod sequitur, si ponatur unus intellectus agens, sive
            dicatur Deus, vel intelligentia. Nec iterum dico, haec duo, scilicet intellectum agentem
            et possibilem, esse unam potentiam diversimode nominatam secundum diversas operationes;
            quia quaecumque actiones reducuntur in contraria principia, impossibile est eas reducere
            in eamdem potentiam; propter quod memoria a sensu distinguitur, quia recipere species
            sensibilium, quod est sensus, et tenere, quod est memoriae, reducuntur in contraria
            principia etiam in corporibus, scilicet humidum, et siccum. Cum ergo recipere species
            intellectas, quod est intellectus possibilis, et facere eas intelligibiles actu, quod
            est intellectus agentis, non possint secundum idem convenire; sed recipere convenit
            alicui secundum quod est in potentia, et facere secundum quod est in actu: impossibile
            est agentem et possibilem non esse diversas potentias. Sed quomodo possint radicari in
            una substantia, est difficile videre: non enim videtur quod uni substantiae possit
            convenire esse in potentia respectu omnium formarum intelligibilium, quod est
            intellectus possibilis, et esse actu respectu omnium illarum, quod est intellectus
            agentis: alias non posset facere omnes formas intelligibiles, cum nihil agat nisi
            secundum quod est in actu. Sed tamen sciendum quod non est inconveniens aliqua duo esse,
            quorum utrumque secundum diversa est in potentia respectu alterius; sicut ignis est in
            potentia frigidus, quod actu aquae convenit; et aqua est in potentia calida, quod actu
            est in igne; unde agunt et patiuntur ad invicem. Similiter dico quod se habet res
            sensibilis ad animam intellectivam: res enim sensibilis est potentia intelligibilis, et
            actu naturam distinctam habens: in anima vero est actu lumen intellectuale; sed
            determinatio cognitionis respectu hujus vel illius naturae est in potentia; sicut
            pupilla est in potentia respectu hujus vel illius coloris; et ideo anima virtutem habet
            per quam facit species sensibiles esse intelligibiles actu, quae est intellectus agens;
            et habet virtutem per quam est in potentia, ut efficiatur in actu determinatae
            cognitionis a specie rei sensibilis, factae intelligibilis actu: et haec virtus vel
            potentia dicitur intellectus possibilis: et harum duarum virtutum operationes sequitur
            omne nostrum intelligere, tam principiorum, quam conclusionum; unde apparet falsum esse
            quod quidam dicunt, habitum principiorum esse intellectum agentem.</p>
          <p xml:id="ta-l2d17q2-d1e141">Ad primum ergo dicendum, quod intellectus non negatur esse forma materialis quin det
            esse materiae sicut forma substantialis quantum ad esse primum; et ideo oportet quod ad
            divisionem materiae, quae causat diversa individua, sequatur etiam multiplicatio
            intellectus, idest animae intellectivae. Sed dicitur immaterialis respectu actus
            secundi, qui est operatio: quia intelligere non expletur mediante organo corporali, et
            hoc contingit quia ab essentia animae non exit operatio nisi mediante virtute ejus vel
            potentia; unde cum habeat quasdam virtutes quae non sunt actus aliquorum organorum
            corporis, oportet quod quaedam operationes animae sint non mediante corpore.</p>
          <p xml:id="ta-l2d17q2-d1e144">Ad secundum dicendum, quod quandocumque conjunguntur duo quorum unum est potentius
            altero, et trahit ad se illud, habet aliquam virtutem praeter illud quod sibi
            subjicitur; ut patet in flamma; quia ignis vincens vaporem cui conjungitur, habet
            virtutem illuminandi, ultra quam possit se extendere actio vaporis incensi calefaciendo.
            Cum ergo in conjunctione formae ad materiam forma inveniatur dominans; quanto forma est
            nobilior, et magis vincens materiam, tanto magis poterit habere virtutem praeter
            conditionem materiae. Unde quaedam corpora mixta praeter virtutes qualitatum activarum
            et passivarum, quae tenent se ex parte materiae, habent quasdam virtutes quae
            consequuntur speciem, ut quod magnes attrahit ferrum: et magis hoc invenitur in plantis,
            ut patet in augmento quod terminatur per virtutem animae, quod non posset esse per
            virtutem ignis, ut dicitur 2 de anima: et hoc adhuc invenitur plus in animalibus, quia
            sentire omnino est supra virtutem qualitatum elementarium: et perfectissime in anima
            rationali, quae est nobilissima formarum; et ideo ipsa habet quasdam virtutes in quibus
            nullo modo communicat corpus, et quasdam in quibus communicat.</p>
          <p xml:id="ta-l2d17q2-d1e147">Ad tertium dicendum, quod secundum Avicennam species intellecta potest dupliciter
            considerari: aut secundum esse quod habet in intellectu, et sic habet esse singulare;
            aut secundum quod est similitudo talis rei intellectae, prout ducit in cognitionem ejus;
            et ex hac parte habet universalitatem: quia non est similitudo hujus rei secundum quod
            haec res est, sed secundum naturam in qua cum aliis suae speciei convenit. Nec oportet
            omne singulare esse intelligibile tantum in potentia (sicut patet de substantiis
            separatis), sed in illis quae individuantur per materiam, sicut sunt corporalia: sed
            species istae individuantur per individuationem intellectus; unde non perdunt esse
            intelligibile in actu; sicut intelligo me intelligere, quamvis ipsum meum intelligere
            sit quaedam operatio singularis. Patet etiam per se, quod secundum inconveniens non
            sequitur: quia alius individuationis modus est per intellectum et per materiam
            primam.</p>
          <p xml:id="ta-l2d17q2-d1e150">Ad quartum dicendum, quod, sicut Commentator etiam dicit in 3 de anima, illud quod est
            receptivum aliquorum, non oportet quod sit privatum qualibet natura determinata, sed
            quod sit denudatum a natura receptorum, sicut pupilla a natura colorum: et ideo
            intellectum possibilem necesse est habere naturam determinatam; sed ante intelligere,
            quod est per receptionem speciei, non habet in natura sua aliquid eorum quae a
            sensibilibus recipit: et hoc est quod dicitur, quod nihil est eorum quae sunt.</p>
          <p xml:id="ta-l2d17q2-d1e153">Ad quintum dicendum, quod quamvis anima non habeat materiam partem sui ex qua sit,
            habet tamen materiam in qua est, cujus perfectio est; ad ejus enim divisionem
            multiplicatur secundum numerum, et non secundum speciem. Secus autem est in illis
            substantiis immaterialibus quae non habent etiam materiam cujus sint formae: quia in eis
            nulla materialis multiplicatio esse potest, sed tantum formalis, quae diversitatem
            speciei inducit.</p>
        </div>
        <div xml:id="ta-l2d17q2-Dd1e157" type="articulus">
          <head xml:id="ta-l2d17q2-Hd1e159">Articulus 2</head>

          <head xml:id="ta-l2d17q2-Hd1e162" type="questionTitle">Utrum animae fuerint creatae extra corpora</head>

          <p xml:id="ta-l2d17q2-d1e165">Ad secundum sic proceditur. Videtur quod animae fuerint creatae extra corpora. Genes.
            2, 2, dicitur, quod <quote xml:id="ta-l2d17q2-Qd1e167">die septimo requievit Deus ab omni opere quod
              patrarat</quote>, idest cessavit aliquod opus novum facere. Sed novum opus est quod
            nec in se unquam fuit, nec in materia praecessit. Cum ergo anima immaterialis sit, et
            non possit dici quod secundum materiam praecesserit in operibus sex dierum, videtur quod
            ipsa in se praecesserit: alias Deus novum opus faceret in animae creatione. Ergo videtur
            quod animae extra corpora creatae fuerunt, cum corpora singularium ab initio non
            fuerint.</p>
          <p xml:id="ta-l2d17q2-d1e171">Si dicas, quod quamvis anima non praecesserit in materia in operibus sex dierum,
            praecessit tamen quantum ad rationem seminalem; contra. Si ratio seminalis animae
            praecesserit, oportet quod in aliqua creatura praecesserit, vel corporali, vel
            spirituali. Sed illud in quo est ratio seminalis alicujus rei, est effectivum ejus: unde
            philosophus in 2 Physic. ponit semen in genere causae efficientis. Ergo vel Angelus
            esset factor animae, ut philosophi quidam posuerunt, quod falsum est; vel aliqua
            creatura corporalis, quod est magis falsum. Ergo et primum est impossibile.</p>
          <p xml:id="ta-l2d17q2-d1e174">Praeterea, opus creationis praecedit distinctionem et ornatum. Sed anima educitur in
            esse per creationem. Ergo non incipit esse post opera sex dierum, in quibus res
            distinctae et ornatae sunt; et sic idem quod prius.</p>
          <p xml:id="ta-l2d17q2-d1e178">Praeterea, omne illud quod non dependet ab altero secundum suum esse, potest incipere
            non incipiente illo. Sed anima rationalis non dependet ex corpore secundum suum esse,
            cum destructo corpore remaneat. Ergo non videtur inconveniens ponere animas extra corpus
            creatas.</p>
          <p xml:id="ta-l2d17q2-d1e181">Praeterea, anima et Angelus conveniunt in natura intellectuali. Cum ergo naturae
            intellectualis conditio sit immaterialitas, videtur quod sicut Angeli ex sua creatione
            habent quod corpori non uniuntur, similiter animae rationales in sua creatione corpori
            unitae non sint.</p>
          <p xml:id="ta-l2d17q2-d1e184">Praeterea, magis pertinet ad perfectionem universi natura spiritualis quam corporalis.
            Si ergo animae rationales quotidie de novo creentur, videtur quod a principio universum
            perfectum non fuerit, et quod quotidie ejus perfectioni adjiciatur: cujus contrarium
            habetur Genes. 2, 1: <quote xml:id="ta-l2d17q2-Qd1e186" ana="#gen2_1">igitur perfecti sunt caeli et terra, et omnis ornatus
              eorum</quote>.</p>
          <p xml:id="ta-l2d17q2-d1e190">Sed contra, proprius actus est in propria potentia. Sed anima rationalis est proprius
            actus corporis. Ergo videtur quod non sit nisi in corpore.</p>
          <p xml:id="ta-l2d17q2-d1e193">Praeterea, terminus motus nunquam praecedit motum, praecipue in generatione. Sed anima
            est terminus generationis humanae, sicut quaelibet alia substantialis forma rei
            generatae. Ergo ante generationem corporis anima esse non potuit.</p>
          <p xml:id="ta-l2d17q2-d1e196">Respondeo dicendum, quod quorumdam antiquorum opinio fuit animas esse extra corpora a
            principio creatas: cujus erroris occasio fuit quod animam corpori uniri posuerunt quasi
            accidentaliter, sicut nautam navi, vel sicut hominem indumento, ut de Platone Gregorius
            Nyssenus narrat: unde dicebat, hominem esse animam corpore indutam: et ideo etiam,
            secundum Pythagoricos, de corpore in corpus transibat. Hoc autem Aristoteles reprobat,
            ostendens animam, cum det esse substantiale et specificum in tali corpore, habere
            essentialem habitudinem ad corpus, intantum quod anima quae dat esse uni corpori, aliud
            perficere non possit. Similiter Avicenna istum errorem reprobat satis efficaci ratione,
            supposita animae immaterialitate. Impossibile est enim diversitatem in numero sub eadem
            specie causari nisi ex diversitate materiae: quia ad diversitatem formalium principiorum
            sequitur diversitas specierum. Si ergo anima, ut dictum est, non habeat materiam ex qua
            sit, non possunt plures animae unius speciei esse diversae numero, nisi per diversitatem
            materiae in qua sunt. Unde si ante corpus creatae fuissent, oportuisset eas vel esse
            diversas in specie, et sic omnes homines specie differre ex diversitate formarum: aut
            quod esset una tantum numero, et sic rediret error tactus in praecedenti articulo.
            Augustinus tamen dicit, 7 super Genes., animam primi hominis creatam esse ante
            formationem corporis; quod tamen non asserit.</p>
          <p xml:id="ta-l2d17q2-d1e200">Ad primum ergo dicendum, quod pro tanto Deus dicitur ab opere septima die cessasse,
            quia nihil postea fecit quod non aliquo modo in primis operibus praecesserit vel
            secundum materiam et rationem seminalem, sicut corpora quae de novo generantur; vel
            secundum similitudinem, sicut animae quae de novo creantur. Sciendum autem, quod
            similitudo animae praecessit etiam in opere creationis aliquo modo, cum omnia simul
            creata legantur, ut Eccli. 18 dicitur: sed haec similitudo fuit in natura communi, in
            qua anima et Angelus conveniunt, scilicet in intellectuali. Praecessit etiam in operibus
            sex dierum hujus animae quae nunc creatur, similitudo in specie; quia inter alia sex
            dierum opera etiam homo creatus est, rationali anima perfectus secundum alios sanctos;
            quamvis secundum Augustinum, fuerit in illis sex diebus factus homo quantum ad materiam
            et rationem seminalem ratione corporis; ratione vero animae, ipsa primi hominis anima
            fuerit in se facta.</p>
          <p xml:id="ta-l2d17q2-d1e203">Et per hoc patet responsio ad secundum: quia concedimus quod ratio seminalis animae,
            ejus creationem in nulla creatura praecedat.</p>
          <p xml:id="ta-l2d17q2-d1e206">Ad tertium dicendum, quod quaedam creatio est quae non praesupponit materiam nec ex qua
            nec in qua illud quod creatur fiat; et talis est creatio quae distinctionem et ornatum
            praecessit. Sed creatio animae quamvis non sit ex materia, tamen praeexigit materiam in
            qua creatur. Et quia illa materia non potest disponi ut efficiatur propria, nisi per
            actionem naturae, ideo talis creatio sequitur distinctionem et ornatum, secundum quae
            principia activa in natura constituta sunt, ut prius dictum est.</p>
          <p xml:id="ta-l2d17q2-d1e209">Ad quartum dicendum, quod sicut Avicenna dicit, anima quamvis non dependeat a corpore
            quantum ad suum esse vel quantum ad suum finem, dependet tamen quodammodo quantum ad
            suum principium. Cujus ratio est, quia cum universalia non habeant aliquod esse nisi in
            anima, oportet quod quidquid in esse naturae producitur, producatur secundum hoc quod
            individuatur. Cum ergo anima esse individuatum non possit habere nisi secundum quod
            conjungitur corpori ut forma ejus, ut probatum est, oportet quod non incipiat esse nisi
            in corpore; sed tamen in corpore acquiritur sibi esse absolutum, non depressum vel
            obligatum ad corpus: et ideo etiam post destructionem corporis manet secundum suum esse
            individuata et distincta ab alia anima.</p>
          <p xml:id="ta-l2d17q2-d1e212">Ad quintum dicendum, quod anima et Angelus in hoc conveniunt quod utrumque est
            substantia subsistens, esse absolutum habens, et quod materiam partem sui non habent; ex
            quibus consequitur intellectualitas in utroque: in hoc tamen differunt quod cum natura
            angelica sit sublimior et Deo propinquior, acquiritur sibi esse altius, in cujus
            participationem nullo modo corpus adduci potest, ac per hoc nec Angelus potest forma
            corporis esse; sed animae acquiritur esse inferius et minus nobile, in quo corpus sibi
            unitur, ut unum sit animae esse et corporis, quod est esse conjuncti: et ideo est forma
            corporis, et individuatio sua est ex unione ejus ad corpus: et de hoc etiam in 1 Lib.,
            dist. 8, habitum est.</p>
          <p xml:id="ta-l2d17q2-d1e215">Ad sextum dicendum, quod essentialis universi perfectio consistit in speciebus;
            accidentalis vero in individuis. Cum ergo multiplicatio animarum non sit secundum
            diversam speciem, sed secundum numerum tantum, relinquitur quod per hoc quod multae
            animae quotidie creantur, nihil ad essentialem universi perfectionem adjungitur, sed ad
            accidentalem tantum: et hoc non est inconveniens.</p>
        </div>
      </div>
    </body>
  </text>
</TEI>