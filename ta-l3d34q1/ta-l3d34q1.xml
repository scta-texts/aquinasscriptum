<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber III, Distinctio 34, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Liber III, Distinctio 34, Quaestio 1</title>
          <date when="2016-03-13">March 13, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-13">March 13, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="H" n="harv245" xml:base="http://iiif.lib.harvard.edu/manifests/drs:51994085/canvas/">Cambridge, Mass.,
            Harvard University, Houghton Library, MS Lat 245</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#H" n="129vb"/>
      </div>
    </front>
    <body>
      <div xml:id="ta-l3d34q1">
        <head xml:id="ta-l3d34q1-Hd1e97">Quaestio 1</head>
        <div xml:id="ta-l3d34q1-Dd1e100">
          <head xml:id="ta-l3d34q1-Hd1e102">Prooemium</head>
          <p xml:id="ta-l3d34q1-d1e105">Postquam determinavit Magister de virtutibus, hic incipit determinare de donis.
            Dividitur autem haec pars in partes tres: in prima determinat de donis in communi; in
            secunda de quodam donorum, scilicet de timore, quod specialem difficultatem habet
            propter sui multiplicitatem, ibi: <quote xml:id="ta-l3d34q1-Qd1e107">et quia de timore tractandi nobis occurrit
              locus, sciendum est, quatuor esse timores</quote>; in tertia ostendit differentiam
            aliquorum donorum ad invicem propter maximam eorum convenientiam, 35 distinct., ibi:
              <quote xml:id="ta-l3d34q1-Qd1e110">post praemissa diligenter considerandum est in quo differat sapientia a
              scientia</quote>. Prima dividitur in duas: primo determinat de donis secundum
            veritatem; in secunda movet quamdam dubitationem contra veritatem praedeterminatam, ibi:
              <quote xml:id="ta-l3d34q1-Qd1e113">his autem videtur obviare quod Beda de timore domini dicit</quote>. Circa
            primum duo facit: primo ostendit dona virtutes esse, et in patria permanere; secundo
            ostendit quod in Christo plenissime fuerunt, ibi: <quote xml:id="ta-l3d34q1-Qd1e116">in Christo etiam haec eadem
              fuisse Isaias ostendit. His autem videtur obviare quod Beda de timore domini
              dicit</quote>. Hic movet dubitationem contra determinata: et primo objicit; secundo
            solvit, ibi: <quote xml:id="ta-l3d34q1-Qd1e119">ad quod dicimus</quote> et cetera. Hic quaeruntur sex: 1 utrum dona
            sint virtutes; 2 de numero donorum; 3 utrum maneant in patria; 4 quomodo se habeant ad
            beatitudinem; 5 quomodo se habeant ad fructus; 6 quomodo se habeant ad petitiones.</p>
        </div>
        <div xml:id="ta-l3d34q1-Dd1e124" type="articulus">
          <head xml:id="ta-l3d34q1-Hd1e126">Articulus 1</head>

          <head xml:id="ta-l3d34q1-Hd1e129" type="question-title">Utrum dona sint virtutes</head>

          <p xml:id="ta-l3d34q1-d1e132">Ad primum sic proceditur. Videtur quod dona sint virtutes. Gregorius enim dicit in
            moralibus, quod per septem filios Job, septem virtutes intelliguntur, scilicet
            sapientia, intellectus, scientia, consilium et cetera. Haec autem dicuntur septem dona
            spiritus sancti. Ergo dona sunt virtutes.</p>
          <p xml:id="ta-l3d34q1-d1e135">Praeterea, Jacob. 1 dicit Glossa, quod per donum perfectum, quod dicitur esse desursum
            descendens a patre luminum, intelliguntur dona gratuita. Sed virtutes inter bona
            gratuita continentur, cum Deus sine meritis praecedentibus eas nobis infundat, ut
            Augustinus dicit. Ergo virtutes sunt dona.</p>
          <p xml:id="ta-l3d34q1-d1e138">Praeterea, per nomina in proprietates rerum spiritualium oportet devenire. Sed fere
            omnia nomina donorum ad aliquas virtutes pertinent: quia pietas ad justitiam pertinet;
            fortitudo autem una de quatuor cardinalibus est; consilium autem pertinet ad prudentiam,
            ut dicit philosophus, in 6 Ethic.; scientia autem et intellectus et sapientia ponuntur a
            philosopho virtutes intellectuales. Ergo dona a virtutibus non distinguuntur.</p>
          <p xml:id="ta-l3d34q1-d1e142">Praeterea, cuicumque convenit definitio, et definitum. Sed definitio virtutis, quam
            ponit Augustinus: <quote xml:id="ta-l3d34q1-Qd1e144">virtus est bona qualitas mentis, qua recte vivitur, qua nullus
              male utitur, quam Deus in nobis operatur sine nobis</quote>, convenit donis; et
            similiter etiam quaecumque aliae definitiones quae de virtutibus communiter assignantur.
            Ergo dona sunt virtutes.</p>
          <p xml:id="ta-l3d34q1-d1e148">Si dicatur quod dona differunt a virtutibus quia donum est aliquid perfectius virtute;
            contra. Secundum apostolum, et Augustinum, inter omnia alia dona Dei excellentius donum
            est caritas. Sed caritas ponitur virtus. Ergo donum non est perfectius virtute.</p>
          <p xml:id="ta-l3d34q1-d1e151">Praeterea, Macrobius distinguit quatuor gradus virtutum, scilicet politicas,
            purgatorias, purgati animi, et exemplares, et unus gradus est super alium. In omnibus
            tamen gradibus nomen virtutis servatur. Ergo dona non possunt differre a virtutibus pro
            eo quod sunt supra virtutes.</p>
          <p xml:id="ta-l3d34q1-d1e154">Sed contra, ea quae ex opposito dividuntur, non sunt idem. Sed Gregorius, in principio
            Moral., dividit dona contra virtutes, dicens per septem filios Job significari septem
            dona, per tres filias significari virtutes. Ergo dona non sunt virtutes.</p>
          <p xml:id="ta-l3d34q1-d1e157">Praeterea, ea quae non sunt unius divisionis, non sunt eadem. Sed virtus alio modo
            dividitur in suas species quam donum. Ergo virtus non est idem quod donum.</p>
          <p xml:id="ta-l3d34q1-d1e160">Praeterea, timor ponitur inter septem dona. Non tamen potest dici quod sit virtus: quia
            nec theologica, nec cardinalis. Ergo dona non sunt virtutes.</p>
          <p xml:id="ta-l3d34q1-d1e164">Respondeo dicendum, quod circa hanc quaestionem diversimode determinatum est a
            diversis. Quidam enim moti ex diversitate nominum, hanc differentiam assignaverunt inter
            virtutes et dona, quod dona dicuntur per comparationem ad Deum dantem, virtutes autem
            per comparationem ad opera specialia et speciales materias; et ideo ponunt dona in
            superiori parte animae, virtutes autem in inferiori. Sed hoc non potest stare: quia
            comparatio donorum ad Deum dantem non potest esse nisi vel sicut ad efficientem, vel
            sicut ad objectum, vel finem. Comparatio autem ad Deum sicut ad objectum, non potest
            diversificare dona a virtutibus: quia non omnia dona habent Deum pro objecto, cum
            scientia de temporalibus sit, fortitudo etiam circa difficilia; virtutes autem
            theologicae magis habent Deum pro objecto quam dona. Similiter etiam nec comparatio ad
            Deum sicut ad causam efficientem vel finem: quia hoc commune est omnibus habitibus
            infusis; et secundum commune non attenditur differentia. Non enim potest dici quod
            immediatius a Deo procedant dona quam virtutes: quia caritas, quae est virtus, est
            donum, in quo omnia dona alia nobis donantur. Et ideo alii dicunt, quod dona sunt magis
            in ratione, sed virtutes sunt magis in voluntate: quia de virtutibus tantum duae
            inveniuntur in ratione sive intellectu, scilicet fides et prudentia; de donis autem
            quatuor. Sed hoc iterum non potest stare: quia eadem est differentia quae est divisiva
            generis et constitutiva speciei; unde si habitus infusus dividitur in virtutem et donum
            per hoc quod est in ratione vel voluntate esse, oportet quod esse in ratione sit
            differentia constitutiva vel quasi constitutiva doni, et esse in voluntate virtutis; et
            ita oportet dicere quod salvetur in omnibus quae continentur sub eis, et non in
            pluribus: quod patet esse falsum. Et ideo alii dicunt, quod virtutes sunt ad bene
            operandum, sed dona ad resistendum tentationibus. Sed hoc iterum nihil est: quia sicut
            eadem qualitas naturalis est qua ignis calefacit et qua resistit omni infrigidanti, ita
            idem habitus est quo quis bona operatur et contrariis operibus repugnat: quia unicuique,
            secundum philosophum, delectabilis est operatio secundum proprium habitum, et contrarium
            est quod illi operationi repugnat. Et ideo alii dicunt, quod virtutes sunt ad
            expurgandum animam a peccatis, sed dona ad sanandum animam a sequelis peccati,
            innitentes verbo Gregorii, qui dicit, quod sapientia datur contra stultitiam,
            intellectus contra hebetudinem, et sic de ceteris quae non nominant peccata, sed
            sequelas peccati. Sed hoc iterum, ut videtur, non sufficit: quia ad actum peccati
            consequitur macula, et reatus, quae per gratiam removentur; et iterum dispositio vel
            habitus, qui per habitus contrarios tolluntur; et sic videtur quod dona non possunt esse
            ad hoc specialiter quod sequelas peccati removeant. Et praeterea omnia illa quae
            Gregorius dicit, tolluntur per virtutes: quia praecipitationem tollit prudentia vel
            providentia, superbiam tollit humilitas; et sic non potest secundum hoc esse differentia
            propria inter virtutes et dona. Et ideo alii dicunt, quod virtutes sunt ad conformandum
            nos Christo in his quae bene operatus est, sed dona sunt ad conformandum ipsi in his
            quae fortiter passus est. Sed hoc iterum nihil videtur esse dictu: quia in passione
            Christi praecipue a sanctis proponuntur nobis imitanda caritas, humilitas, patientia,
            quae sunt virtutes, et magis quam sapientia et scientia, quae sunt dona. Unde videtur
            adinventio quaedam esse, et rationi non concordat. Et ideo alii dicunt, quod dona dantur
            ad altiores actus quam sint actus virtutum; et haec opinio inter omnes vera videtur.
            Unde ad hujus intellectum sciendum, quod cum virtus in omnibus rebus inveniri possit,
            secundum quod habent aliquas proprias operationes, in quibus ad bene operandum ex
            propria virtute perficiuntur; loquentes tamen in morali materia de virtute, intelligimus
            de virtute humana, quae quidem ad operationem humanam bene exequendam perficit. Operatio
            autem hominis potest dici tripliciter. Primo ex potentia eliciente vel imperante
            operationem; sicut operatio rationis vel alicujus potentiae quae obedit rationi, quia a
            ratione habet homo quod sit homo; nutriri autem et videre non sunt operationes hominis
            inquantum est homo, sed inquantum est vivum vel animal; et secundum hoc omnes habitus
            perficientes ad operationes aliquas in quibus non communicat homo cum brutis, possunt
            dici virtutes humanae. Secundo dicitur operatio humana ex materia, sive objecto, sicut
            illae quae habent pro materia passiones, sive operationes humanas: sic enim virtutes
            morales proprie virtutes humanae dicuntur. Unde dicit philosophus 10 Ethicor., quod opus
            speculativae virtutis est magis divinum quam humanum: quia habet necessaria et aeterna
            pro materia, non autem humana. Tertio dicitur humana ex modo, quia scilicet in
            operationibus humanis vel primo vel secundo modo, etiam modus humanus servatur. Si autem
            ea quae hominis sunt, supra humanum modum quis exequatur, erit operatio non humana
            simpliciter, sed quodammodo divina. Unde philosophus, in 7 Ethic., contra virtutem
            simpliciter dividit virtutem heroicam, quam divinam dicit, eo quod per excellentiam
            virtutis homo fit quasi Deus. Et secundum hoc dico, quod dona a virtutibus distinguuntur
            in hoc quod virtutes perficiunt ad actus modo humano, sed dona ultra humanum modum: quod
            patet in fide et intellectu. Connaturalis enim modus humanae naturae est ut divina non
            nisi per speculum creaturarum et aenigmata similitudinum percipiat; et ad sic
            percipienda divina perficit fides, quae virtus dicitur. Sed intellectus donum, ut
            Gregorius dicit, de auditis mentem illustrat, ut homo etiam in hac vita praelibationem
            futurae manifestationis accipiat; et ad hoc etiam consonat nomen doni. Illud enim
            proprie donum dici debet quod ex sola liberalitate donantis competit ei in quo est, et
            non ex debito suae conditionis.</p>
          <p xml:id="ta-l3d34q1-d1e167">Ad primum ergo dicendum, quod dona possunt dici virtutes, inquantum perficiunt ad bene
            operandum, et humanae, secundum quod operationes quae ex donis eliciuntur, non sunt
            communes hominibus et brutis; sed sunt supra virtutes, inquantum ultra humanum modum
            perficiunt.</p>
          <p xml:id="ta-l3d34q1-d1e170">Ad secundum dicendum, quod ratio doni non salvatur in virtutibus etiam infusis, quantum
            ad omnia, secundum quod salvatur in donis praedictis: quia modus operandi qui est in
            virtutibus, est secundum conditionem humanam, quamvis substantia habitus sit ex divino
            munere; et ita aliquo modo potest dici virtus donum.</p>
          <p xml:id="ta-l3d34q1-d1e173">Ad tertium dicendum, quod quia ea quae sunt supra nos, non possumus cognoscere nisi ex
            his quae secundum nos sunt; ideo nomina donorum sumuntur ex his quae virtutibus
            conveniunt, quamvis in donis illa quae sunt virtutum, sint modo eminentiori quam in
            virtutibus: unde aequivoce praedicta nomina de virtutibus et donis dicuntur.</p>
          <p xml:id="ta-l3d34q1-d1e176">Ad quartum dicendum, quod in omnibus definitionibus datis de virtutibus humanis vel
            exprimitur aliquid quod ad modum humanum pertinet, vel in ipso actu, ex quo sumitur
            definitio virtutis, intelligitur modus agendi homini proportionatus: unde definitiones
            illae non conveniunt donis secundum quod de virtutibus dantur.</p>
          <p xml:id="ta-l3d34q1-d1e179">Ad quintum dicendum, quod voluntas non habet aliquam imperfectionem de ratione sua in
            nobis quantum ad modum suae operationis, sicut intellectus, qui cognoscit accipiendo a
            phantasmatibus; unde in statu viae Deum per essentiam amamus, non autem videmus. Et ideo
            non potest accipi supra illam virtutem quae est in voluntate, aliquod donum perficiens
            ad agendum nobiliori modo quam sit modus virtutis; et ideo cum donum non sit supra
            virtutem nisi ratione modi, non erit inconveniens quod virtus perficiens voluntatem
            quantum ad sui supremum, dignior sit quolibet dono.</p>
          <p xml:id="ta-l3d34q1-d1e183">Ad sextum dicendum, quod dona de quibus nunc loquimur, sunt virtutes divinae; unde
            reducuntur ad virtutes exemplares quas ponit in Deo, quae non sunt idem specie cum
            virtutibus politicis, sed sunt supra eas, ut dicit philosophus in 7 Ethic.</p>
        </div>
        <div xml:id="ta-l3d34q1-Dd1e187" type="articulus">
          <head xml:id="ta-l3d34q1-Hd1e189">Articulus 2</head>

          <head xml:id="ta-l3d34q1-Hd1e192" type="question-title">Utrum dona debeant esse plura quam septem</head>

          <p xml:id="ta-l3d34q1-d1e195">Ad secundum sic proceditur. Videtur quod plura debeant esse dona quam septem assignata.
            Dona enim perficiunt ad modum altiorem quam virtus. Ergo singulis virtutibus debent
            respondere singula dona. Sed inter theologicas virtutes soli fidei videntur dona aliqua
            respondere, sicut intellectus, et sapientia. Ergo videtur quod debeant esse alia dona
            quae respondeant spei et caritati.</p>
          <p xml:id="ta-l3d34q1-d1e198">Praeterea, circa ea quae sunt temperantiae magis homo infirmatur quam circa materiam
            alicujus alterius. Sed dona dantur ad tollendam imperfectionem quae est in virtutum
            actibus ex conditione humanae naturae. Ergo temperantiae debet respondere aliquod
            donum.</p>
          <p xml:id="ta-l3d34q1-d1e201">Praeterea, inter ista dona ponuntur tria quae pertinent ad executionem, ut pietas,
            fortitudo et timor. Sed fortitudini adjungitur suum motivum, scilicet consilium; pietati
            vero scientia. Ergo timori debet aliquod directivum alterum assignari.</p>
          <p xml:id="ta-l3d34q1-d1e205">Praeterea, ad justitiam reducuntur, sicut partes, pietas, latria, amicitia, et multa
            alia, ut supra dictum est. Ergo qua ratione pietas ponitur donum, eadem ratione omnes
            aliae partes justitiae.</p>
          <p xml:id="ta-l3d34q1-d1e208">Praeterea, ad prudentiam pertinet non solum consilium, sed etiam judicium, sicut supra
            dictum est. Ergo sicut consilium ponitur donum, ita et judicium.</p>
          <p xml:id="ta-l3d34q1-d1e211">Sed contra, videtur quod debeant esse pauciora. Quia quanto aliqua cognitio est altior,
            tanto magis universalis, et minus multiplex. Sed dona sunt supra virtutes. Cum igitur
            virtutes ad cognitionem pertinentes sint fides et prudentia, non debent eis quatuor dona
            ad cognitionem pertinentia respondere.</p>
          <p xml:id="ta-l3d34q1-d1e214">Praeterea, donum, ut dictum est, videtur aliquid altius quam bonum virtutis esse. Sed
            timor non videtur sonare in aliquam eminentiam. Ergo non videtur quod debeat inter dona
            computari.</p>
          <p xml:id="ta-l3d34q1-d1e217">Praeterea, non potest esse species altior suo genere, neque aliquid altius seipso. Sed
            donum est aliquid altius virtute. Cum ergo pietas sit pars justitiae, et fortitudo sit
            quaedam virtus cardinalis, videtur quod neutra debeat dici donum.</p>
          <p xml:id="ta-l3d34q1-d1e220">Respondeo dicendum, quod, sicut ex praedictis patet, tria sunt genera virtutum. Sunt
            enim virtutes intellectuales, theologicae et morales, in quibus omnibus hoc commune
            invenitur quod perficiunt ad actus suos secundum humanum modum. Unde cum donum elevet ad
            operationem quae est supra humanum modum, oportet quod circa materias omnium virtutum
            sit aliquod donum quod habeat aliquem modum excellentem in materia illa; nec tamen
            oportet quod tot sint dona quot sunt virtutes: quia in unoquoque genere in quo multa
            continentur, convenit esse unum summum; et ita respectu multarum virtutum quae sunt
            unius coordinationis, potest unum donum excellentiam importare. Sicut etiam supra dictum
            est, multae virtutes, etiam quae sunt circa diversas materias, assignantur partes unius
            virtutis, secundum quod in materia ejus communicant. Operatio autem humana, ad quam
            humano modo virtus perficit, vel pertinet ad contemplationem, secundum quam
            conspiciuntur necessaria et aeterna; vel pertinet ad actionem, secundum quam disponuntur
            contingentia, quae libero arbitrio sunt subjecta. In contemplatione autem humana duplex
            est via. Una secundum quam proceditur ad agnitionem necessariorum et aeternorum, quae
            pertinet ad inventionem. Alia secundum quam ex principiis primis alia ordinantur, quae
            pertinet ad judicium. In prima autem via proceditur humano modo ex sensu in memoriam, ex
            memoria in experimentum, et ex experimento in prima principia, quae statim notis
            terminis cognoscuntur; et hunc processum perficit intellectus, qui est habitus
            principiorum. Ulterius in eadem via proceditur inquirendo ex istis principiis in
            conclusiones; et ad hoc perficit alia virtus intellectualis, quae dicitur scientia
            quantum ad ea quae rationi subjacent; in his autem quae super rationem sunt, perficit
            fides, quae est inspectio divinorum in speculo et in aenigmate. Quod autem spiritualia
            quasi nuda veritate capiantur, supra humanum modum est; et hoc facit donum intellectus,
            qui de auditis per fidem mentem illustrat, ut dicit Gregorius. In alia autem via
            contemplationis modus humanus est ut ex simplici inspectione primorum principiorum et
            altissimarum causarum homo de inferioribus judicet et ordinet; et hoc fit per
            sapientiam, quam ponit philosophus intellectualem virtutem in 6 Ethic., quia sapientis
            est ordinare, ut in principio Metaphysic. dicitur. Sed quod homo illis causis altissimis
            uniatur transformatus in earum similitudinem, per modum quo <quote xml:id="ta-l3d34q1-Qd1e222">qui adhaeret Deo,
              unus spiritus est</quote>, 1 Corinth. 6, ut sic quasi ex intimo sui de aliis judicet
            et ordinet non solum cognoscibilia, sed etiam actiones humanas et passiones; hoc supra
            humanum modum est, et hoc per sapientiae donum efficitur. Ex parte autem actionis duo
            inveniuntur; scilicet dirigere, quod pertinet ad cognitionem; et exequi, quod est
            affectionis. In cognitione autem practica, quae dirigit in operibus moralibus, invenitur
            duplex via, sicut et in contemplationis cognitione, scilicet inventio, et judicium. In
            inventione autem modus humanus est quod procedatur inquirendo et conjecturando ex his
            quae solent accidere: quia ex talibus et circa talia est moralis consideratio, ut
            philosophus dicit: et haec inventio secundum hunc modum perficitur per eubuliam, quae
            est bona consiliatio. Sed quod homo accipiat hoc quod agendum est, quasi per
            certitudinem a spiritu sancto edoctus, supra humanum modum est; et ad hoc perficit donum
            consilii. In via autem altera modus humanus est quod ex his quae frequenter solent
            accidere, homo de inventis per consilium judicet probabiliter, quod fit per gnomen, et
            synesim; et ulterius ordinem hujus judicii imponat inferioribus, quod fit per
            prudentiam, quae praeceptiva est. Sed quod homo certitudinaliter sentiat de his quae
            agenda occurrunt, supra hominem est, et hoc fit per donum scientiae, quae docet
            conversari in medio pravae et perversae nationis; unde et ipsum nomen certitudinem
            importat. Executio autem activae vitae in duobus consistit: scilicet in operationibus,
            quibus fit communicatio ad alterum, et in passionibus, quibus homo ad seipsum
            disponitur. Operationes autem quibus fit communicatio ad alterum, secundum humanum modum
            regulantur, vel ex eo ad quem est communicatio, sicut cum ei aliquid exhibetur, quod
            facit justitia; vel ex ipso qui ad alterum sua communicat, inquantum bonum ejus relucet
            in tali communicatione, ut mensura harum communicationum: quae quidem communicatio vel
            est in hoc quod homo sua tribuit, quod facit liberalitas in mediocribus, et
            magnificentia in maximis donis vel sumptibus: vel in eo quod seipsum alteri exhibet sive
            per cognitionem, ut scilicet cognoscatur talis qualis est per dicta et facta, quod facit
            virtus quaedam quae a philosopho dicitur veritas; sive per affectionem, inquantum se
            delectabilem exhibet sociis, ut in ludis, quod facit eutrapelia; vel in communi vita,
            quod facit amicitia, quae a philosopho virtus ponitur per quam homo ad unumquemque
            decenter se habet in dictis et factis. Sed quod ratio communicationis quantum ad omnia
            praedicta non attendatur ex bono communicantis, vel ejus ad quem est communicatio, ut in
            his terminis includatur, ut homo alteri tantum tribuat quantum debet, vel quantum ei
            expedit qui tribuit, sed quantum est Deo acceptum divinum bonum quod in se vel in
            proximo relucet, hoc supra humanum modum est; et hoc fit per donum pietatis. Passiones
            autem vel pertinent ad concupiscibilem vel ad irascibilem. In passionibus ergo
            irascibilis dirigendis secundum humanum modum accipitur pro mensura vel regula, rationis
            bonum. Passiones enim irascibilis ad tria reducuntur. Primum est spes, quae est respectu
            ardui boni consequendi: quae quidem dirigitur per hoc quod homo pensatis viribus
            propriis secundum eorum mensuram ad ardua virtutis opera se extendat; et hoc facit
            magnanimitas quae est circa magnos honores, et quaedam virtus innominata, quae est circa
            mediocres. Honor enim virtuti debetur. Secundum autem est timor et audacia, quae sunt
            respectu mali difficilis imminentis; et in his passionibus dirigimur, ut secundum
            quantitatem suarum virium quis hujusmodi aggrediatur vel fugiat, quod ad fortitudinis
            virtutem pertinet. Tertium ira, quae consurgit ex laesione praecedente, in qua dirigimur
            ut homo non insurgat in vindictam ultra quantitatem offensae; et ordinem juris, quod
            facit mansuetudo. Sed quod homo in omnibus his pro mensura accipiat divinam virtutem, ut
            scilicet ad ardua virtutis opera se extendat, ad quae scit se suis viribus non
            sufficere, et pericula quae vires suas excedant, non formidet divino auxilio innixus, et
            de illatis injuriis non solum vindictam non requirat, sed etiam gloriam habeat in
            remuneratione intendens, supra humanum modum est: et hoc totum efficitur per donum
            fortitudinis. In passionibus autem concupiscibilis, quae sunt amor, concupiscentia et
            delectatio, secundum humanum modum dirigimur ad bonum rationis, ut scilicet tantum homo
            ad temporalia bona afficiatur quantum indiget; quod fit per temperantiam, quae est circa
            maximas delectationes et concupiscentias, et secundum alias ei annexas. Sed quod homo ex
            reverentia divinae majestatis omnia haec ut stercora arbitretur, supra humanum modum
            est; et hoc per donum timoris perficitur; unde in Psalm. 118, 120, dicitur:
              <quote xml:id="ta-l3d34q1-Qd1e225">confige timore tuo carnes meas</quote>. Quidam vero accipiunt numerum donorum
            secundum pronitates ad peccatum, eo quod donum est ad auferendum defectum potentiae in
            qua est virtus; unde dicunt quod contra pronitatem ad superbiam est timor ad humilitatem
            inclinans; contra pronitatem ad invidiam, quae proximo compati nescit, est pietas;
            contra avaritiam scientia, cujus est bene conversari cum hominibus, unicuique reddendo
            quod suum est, quod avaritiae opponitur; contra accidiam, fortitudo; contra iram, quae
            agit omnia in praecipiti, consilium; contra gulam quae sensus hebetat, intellectus;
            contra luxuriam sapientia, quia gustato spiritu desipit omnis caro. Alii vero accipiunt
            numerum donorum secundum ea quae in Christo exigebantur ad patiendum: quae quidem
            fuerunt quatuor: scilicet reverentia ad patrem mittentem, et sic est timor; compassio
            vel misericordia ad eos pro quibus patiebatur, et sic est pietas; virilitas ad passiones
            sustinendas, et sic est fortitudo; et fructus passionis consideratio, et sic est
            intellectus. Consilium autem fortitudinem dirigit, scientia pietatem, sapientia
            intellectum. Alii vero accipiunt secundum ea quae ex peccato consequuntur. Consequuntur
            enim in concupiscibili duritia, ut non subveniatur proximo, et contra hanc est pietas;
            in irascibili timiditas, contra quam est fortitudo; et praesumptio, sive audacia, contra
            quam est timor. In rationali vero respectu finis, hebetudo ut non cognoscatur, contra
            quam est intellectus; et stultitia, ut non afficiatur aliquis debite ad finem, et contra
            hanc est sapientia. Sed respectu eorum quae sunt ad finem, ignorantia, qua scilicet homo
            nescit quid expediat ad prosecutionem finis, et contra hanc est scientia; et
            praecipitatio, per quam homo ex impetu passionis magis ducitur in his quae sunt agenda,
            quam ex electione, et contra hanc est consilium. Alii vero aliter accipiunt, dicentes,
            quod dona perficiunt in duplici vita. In contemplativa quidem sapientia per modum gustus
            experientis; intellectus per modum visus inspicientis. In activa autem quantum ad
            recessum a malo, timor; quantum ad operationem boni, ad quod omnes tenentur, pietas ut
            exequens, et scientia ut dirigens; quantum vero ad operationem boni, ad quod non omnes
            tenentur, fortitudo ut exequens, et consilium ut dirigens. Sed prima assignatio magis
            videtur accepta secundum proprias rationes donorum.</p>
          <p xml:id="ta-l3d34q1-d1e230">Ad primum igitur dicendum, quod fides est in intellectu, spes autem et caritas in
            voluntate, ut prius dictum est. Intellectus autem humanus ex sua natura habet
            imperfectionem in modo intelligendi, quia spiritualia non potest percipere nisi
            deveniens in ea ex sensibilibus; sed voluntas non habet ex sui natura aliquem modum
            imperfectionis, ut dictum est; et ideo caritati et spei non respondet aliquod donum quod
            perfectiori modo operetur: imperfectio enim quae est in actu spei, non est ex modo
            operandi, sed magis ex distantia objecti.</p>
          <p xml:id="ta-l3d34q1-d1e233">Ad secundum dicendum, quod perfectio temperantiae consistit in retrahendo a
            delectationibus circa quae est, unde et nomen accepit; perfectio autem fortitudinis in
            sustinendo, vel aggrediendo; justitiae autem in operando quae ad alterum sunt. Et ideo
            justitiae respondet donum quod est ad operandum, scilicet pietas; et fortitudini donum
            quod est ad sustinendum et aggrediendum, quod eodem nomine nominatur: temperantiae autem
            donum quod sonat in recessum ab aliquo, scilicet timor, ut prius dictum est.</p>
          <p xml:id="ta-l3d34q1-d1e236">Ad tertium dicendum, quod idem est directivum in recessu a termino et in accessu ad
            alium terminum; et ideo timor, qui sonat in recessum, non habet aliquod speciale
            directivum praeter ea quae dirigunt in aliis exequentibus, quae pertinent ad accessum ad
            terminum.</p>
          <p xml:id="ta-l3d34q1-d1e239">Ad quartum dicendum, quod quia donum elevat hominem ad id quod est supra se, ideo
            convenienter donum respondens justitiae ex illa parte justitiae sumitur quae ei quod
            maxime supremum est, debetur. Hujusmodi autem est pietas, quae debetur Deo, et patri
            carnali, vel etiam patriae.</p>
          <p xml:id="ta-l3d34q1-d1e242">Ad quintum dicendum, quod judicium prudentiae per donum scientiae perficitur, sicut et
            consilium per donum consilii.</p>
          <p xml:id="ta-l3d34q1-d1e245">Ad sextum dicendum, quod multae aliae virtutes pertinent ad cognitionem quam fides et
            prudentia, sicut patet de omnibus intellectualibus; et ideo ratio procedit ex
            falsis.</p>
          <p xml:id="ta-l3d34q1-d1e249">Ad septimum dicendum, quod timor sonat in quamdam subjectionem hominis per quamdam
            reverentiam. Quanto autem creatura magis creatori subjicitur, tanto altior est; sicut
            materia quanto magis subjicitur formae, tanto perfectior est; et ideo timor in
            excellentiam sonat, secundum quod importat reverentiam ad Deum: sic enim maxime donum
            est.</p>
          <p xml:id="ta-l3d34q1-d1e252">Ad octavum dicendum, quod pietas quae est donum, est supra justitiam, et supra omnes
            partes ejus, ut ex praedictis patet, et ideo non est idem cum pietate, quae est pars
            justitiae.</p>
        </div>
        <div xml:id="ta-l3d34q1-Dd1e256" type="articulus">
          <head xml:id="ta-l3d34q1-Hd1e258">Articulus 3</head>

          <head xml:id="ta-l3d34q1-Hd1e261" type="question-title">Utrum dona maneant in patria</head>

          <p xml:id="ta-l3d34q1-d1e264">Ad tertium sic proceditur. Videtur quod dona non remaneant in patria. Donum enim
            fortitudinis videtur esse contra difficultates ordinatum. Sed in patria non erit aliqua
            difficultas. Ergo ibi non erit fortitudinis donum.</p>
          <p xml:id="ta-l3d34q1-d1e267">Praeterea, pietas est ad compatiendum proximo. Sed in patria non erit compassio. Ergo
            nec pietas donum.</p>
          <p xml:id="ta-l3d34q1-d1e270">Praeterea, timor est ad retrahendum a malo, et ex fide consequitur. Sed in patria
            evacuabitur fides, et omne malum cessabit. Ergo non erit ibi timor.</p>
          <p xml:id="ta-l3d34q1-d1e274">Praeterea, secundum Damascenum, consilium est de dubiis. Sed in patria non erit
            dubitatio. Ergo nec consilium.</p>
          <p xml:id="ta-l3d34q1-d1e277">Praeterea, 1 Corinth. 13, 8: <quote xml:id="ta-l3d34q1-Qd1e279">scientia destruetur</quote>; ipsa enim docet
            conversari in medio pravae et perversae nationis; quod in patria penitus non erit. Ergo
            neque donum scientiae erit in patria.</p>
          <p xml:id="ta-l3d34q1-d1e283">Praeterea, dona omnia, ut dictum est, tollunt imperfectionem quae est in virtutibus
            quantum ad modum operandi. Sed in patria non erit imperfectio. Ergo donis non
            indigebimus; sed ipsae virtutes perfectae sufficient.</p>
          <p xml:id="ta-l3d34q1-d1e286">Sed contra, Christus fuit simul verus viator et comprehensor. Sed in Christo fuerunt
            dona excellentissima, ut patet per id quod dicitur Isai. 2. Ergo per comprehensionem
            gloriae non excluduntur, et ita remanebunt in patria.</p>
          <p xml:id="ta-l3d34q1-d1e289">Praeterea, dona sunt perfectiora virtutibus cardinalibus. Sed illae manent in patria.
            Ergo multo fortius dona.</p>
          <p xml:id="ta-l3d34q1-d1e292">Praeterea, per donum elevatur homo supra humanum modum, sicut patet ex dictis. Sed hoc
            praecipue erit in patria, quando erimus aequales Angelis Dei, ut dicitur Matth. 22. Ergo
            dona permanebunt in patria.</p>
          <p xml:id="ta-l3d34q1-d1e296">Respondeo dicendum, quod modus unicuique rei ex propria mensura praefigitur; unde modus
            actionis sumitur ex eo quod est mensura et regula actionis; et ideo cum dona sint ad
            operandum supra humanum modum, oportet quod donorum operationes mensurentur ex altera
            regula quam sit regula humanae virtutis, quae est ipsa divinitas ab homine participata
            suo modo, ut jam non humanitus, sed quasi Deus factus participatione, operetur, ut ex
            praedictis patet; et ita omnia dona communicant in mensura operationis; differunt autem
            in materia circa quam operantur. Illa enim quae in vita activa perficiunt, habent
            materiam communem cum moralibus virtutibus; illa vero quae perficiunt in vita
            contemplativa, habent materiam communem cum theologicis et intellectualibus virtutibus,
            eo quod praecipuum objectum contemplationis Deus est, qui est objectum theologicarum
            virtutum. Dona igitur illa quae perficiunt in vita activa, non manent quantum ad actus
            quos habent circa propriam materiam, sicut nec virtutes cardinales: quia nec timor a
            noxiis retrahit, nec fortitudo difficilia sustinere facit: sed remanebunt quantum ad
            actus quos habent circa Deum, qui est mensura operationis in illis, sicut timor hominem
            per reverentiam Deo subjiciet. Dona autem illa quae perficiunt in vita contemplativa,
            remanebunt quantum ad actus quos habent circa propriam materiam, et quantum ad actus
            quos habent circa propriam mensuram; sed perficientur quantum ad modum: quia
            quantumcumque dona ad altiorem modum elevent quam sit communis homini modus, nunquam
            tamen in via ad modum patriae pertingere possunt.</p>
          <p xml:id="ta-l3d34q1-d1e299">Et per hoc patet responsio ad prima quinque, quae procedunt de donis perficientibus in
            vita activa secundum actus quos habent circa propriam materiam.</p>
          <p xml:id="ta-l3d34q1-d1e302">Ad sextum dicendum, quod dona illa quae communicant cum virtutibus in objecto quod in
            patria remanebit, non remanebunt in patria a virtutibus illis distincta, a quibus non
            distinguuntur nisi ex imperfectione et perfectione in modo operationis; quod patet de
            intellectu et fide: quia visio, quae fidei succedit, ad intellectus donum perfectum
            pertinet, ut patet in Glossa, Matth. 5. Et similiter est de sapientia, per quam filii
            Dei vocabimur in comparatione ad spem, quae ad hanc celsitudinem aspirat. Sed dona illa
            quae communicant cum virtutibus moralibus in materia quae in patria non remanebit, non
            remanebunt quo ad actus quos habent circa materiam illam in qua cum virtutibus
            communicabant, sed quantum ad actus quos habent circa mensuram, in qua non communicant
            cum virtutibus. Et ideo actus illorum donorum remanebunt distincti ab actibus virtutum
            qui erunt in patria; et erunt actus horum donorum medii inter actus virtutum
            theologicarum et actus moralium virtutum, sicut qui in patria remanebunt: quia actus
            virtutum theologicarum erunt circa Deum secundum se, sicut caritatis in diligendo ipsum;
            actus vero doni erunt circa Deum, inquantum est regula dirigens ad operandum in omnibus
            aliis; sicut timor reverentiam ad Deum habebit, ex qua in hac vita omnia mundi prospera
            contempsit. Actus vero virtutis cardinalis erit circa finem proprium, quem quis
            consecutus est ex meritoriis actibus virtutum; sicut actus temperantiae nullo defectu
            noxio delectari, ut in praecedenti distinctione dictum est.</p>
        </div>
        <div xml:id="ta-l3d34q1-Dd1e307" type="articulus">
          <head xml:id="ta-l3d34q1-Hd1e309">Articulus 4</head>

          <head xml:id="ta-l3d34q1-Hd1e312" type="question-title">Utrum beatitudines respondeant singulis donis</head>

          <p xml:id="ta-l3d34q1-d1e315">Ad quartum sic proceditur. Videtur quod beatitudines non respondeant singulis donis.
            Sicut enim supra dictum est, singulis virtutibus non respondent singula dona. Sed
            beatitudines sunt virtutes, ut dicit Glossa: <quote xml:id="ta-l3d34q1-Qd1e317">in sermone</quote>, inquit,
              <quote xml:id="ta-l3d34q1-Qd1e320">domini septem praemittuntur virtutes, quae et beatitudines dicuntur, quia
              perfectos et bonos faciunt</quote>. Ergo beatitudines et dona non respondent sibi
            invicem.</p>
          <p xml:id="ta-l3d34q1-d1e324">Praeterea, in via non potest esse beatitudo rei, sed spei tantum. Sed quilibet actus
            meritorius facit sperare beatitudinem, quia spes est ex meritis proveniens, ut supra,
            dist. 26, dictum est. Ergo non oportet quod beatitudines respondeant donis, quae sunt
            supra modum humanum perficientia, sed virtutibus, quantumcumque imperfectis.</p>
          <p xml:id="ta-l3d34q1-d1e327">Praeterea, beatitudines ponuntur geminatae, sicut patet Matth. 5, 3: <quote xml:id="ta-l3d34q1-Qd1e329" source="http://scta.info/resource/mt5_3">beati
              pauperes spiritu, quoniam ipsorum est regnum caelorum</quote>; hoc totum ad unam
            beatitudinem pertinet. Dona autem ponuntur singillatim. Ergo dona et beatitudines non
            correspondent sibi invicem.</p>
          <p xml:id="ta-l3d34q1-d1e334">Praeterea, inter dona primo computatur sapientia. Sed sapientiae non correspondet
            paupertas spiritus quae prima inter beatitudines ponitur. Ergo beatitudines non recte
            respondent donis.</p>
          <p xml:id="ta-l3d34q1-d1e337">Praeterea, dona sunt tantum septem; beatitudines autem octo. Ergo non respondent sibi
            invicem.</p>
          <p xml:id="ta-l3d34q1-d1e340">Praeterea, inter dona ponuntur quatuor ad cognitionem pertinentia. Sed inter
            beatitudines una tantum pertinet ad cognitionem, illa scilicet qua dicitur: <quote xml:id="ta-l3d34q1-Qd1e342">beati
              mundo corde, quoniam Deum videbunt</quote>. Ergo non respondent beatitudines
            donis.</p>
          <p xml:id="ta-l3d34q1-d1e346">Praeterea, scientia in omnibus actibus qui ad vitam activam pertinent, videtur
            dirigere. Ergo scientiae non magis correspondet illa beatitudo: <quote xml:id="ta-l3d34q1-Qd1e348">beati qui
              lugent</quote>, ut Glossa dicit, quam aliqua aliarum.</p>
          <p xml:id="ta-l3d34q1-d1e352">Sed contra est quod dicitur in Glossa Matth. 5: ibi enim singulae beatitudines singulis
            donis adaptantur.</p>
          <p xml:id="ta-l3d34q1-d1e355">Praeterea, beatitudo, sive felicitas, secundum philosophum, est operatio secundum
            perfectam virtutem. Sed dona sunt perfectissimae virtutes, ut ex dictis patet. Ergo et
            beatitudines correspondent donis.</p>
          <p xml:id="ta-l3d34q1-d1e359">Praeterea, dona a magistris ponuntur media inter virtutes et beatitudines. Sed dona
            respondent virtutibus, ut ex dictis patet. Ergo et beatitudines respondent donis.</p>
          <p xml:id="ta-l3d34q1-d1e362">Respondeo dicendum, quod quidam dicunt, quod beatitudines sunt quidam habitus
            perfectiores donis, sicut dona sunt perfectiora virtutibus. Unde dicunt, quod virtutes
            perficiunt ad actus primos, dona autem ad actus secundos, sed beatitudines ad actus
            tertios. Sed non de facili potest assignari differentia inter actus beatitudinum et
            donorum, quae sufficiat ad differentiam habituum: quod patet ex differentia quam
            assignant, quae non est nisi secundum intensionem et remissionem, quod non sufficit ad
            diversificandum habitum. Et ideo aliter dicendum, quod beatitudines non sunt habitus
            distincti a virtutibus et donis; sed sunt operationes virtutum perfectarum ex
            adjunctione donorum, sive potius operationes ipsorum donorum. Et hoc consonat dictis
            sanctorum, qui beatitudines virtutes nominant eo modo loquendi quo virtus dicitur actus
            virtutis. Consonat etiam ipsi Evangelio, quod inter beatitudines multa enumerat quae
            manifeste ad dona vel virtutes pertinent. Consonare etiam videtur ad hoc Magister, qui
            de beatitudinibus specialem tractatum non facit sicut de virtutibus et donis. Consonat
            etiam philosophorum dictis, qui felicitatem dicunt etiam esse operationem secundum
            perfectam virtutem. Perfectio autem virtutis potest tripliciter accipi. Primo quantum ad
            speciem virtutis, sicut prudentia quae dirigit alias virtutes morales, et sapientia quae
            dirigit alias intellectuales. Unde a philosopho felicitas civilis ponitur operatio
            prudentiae; felicitas autem contemplativa, sapientiae. Secundo quantum ad statum
            perfectionis, ad quam perfectionem virtus pervenit per augmentum: et haec etiam
            perfectio requiritur ad felicitatem secundum philosophum: quia sicut una dies non facit
            ver, ita nec beatum. Tertio quantum ad modum; et sic dona possunt dici perfectae
            virtutes, ut ex dictis patet: vel etiam virtutes quibus dona adjunguntur, secundum quod
            unus habitus ex additione alterius adjuvatur; et sic beatitudines, de quibus loquitur
            dominus, Matth. 5, dicuntur operationes perfectae virtutis. Et quia dona, ut dictum est,
            habent duplices actus, quosdam qui pertinent ad viam, et quosdam qui pertinent ad
            patriam; ideo in singulis beatitudinibus duo ponuntur: unum pertinens ad statum viae,
            aliud autem ad statum patriae. Differt tamen in his quae pertinent ad vitam
            contemplativam et activam. Vita enim contemplativa et hic incipit, et in futuro
            consummatur; unde actus qui erunt perfecti in patria, quodammodo in hac vita inchoantur,
            sed imperfecti sunt. Donum autem intellectus cujus est spiritualia apprehendere, in
            patria ad ipsam divinam essentiam pertinget, eam intuendo; unde in sexta beatitudine
            quae ad donum intellectus pertinet, ponitur quantum ad statum patriae: <quote xml:id="ta-l3d34q1-Qd1e364">quoniam
              ipsi Deum videbunt</quote>. Sed in statu viae spiritualia, et praecipue Deum, magis
            videmus cognoscendo quid non est, quam apprehendendo quid est; et ideo quantum ad statum
            viae ponitur cordis munditia non solum a passionum illecebris (quam munditiam donum
            intellectus non facit, sed praesupponitur per vitam activam perfectam), sed etiam ab
            erroribus, et phantasmatibus, et spiritualibus formis a quibus omnibus docet abscedere
            Dionysius in Lib. de mystica theologia tendentes in divinam contemplationem. Similiter
            etiam donum sapientiae, cujus est spiritualia quae intellectus apprehendit, judicare
            sive ordinare sive approbare, infallibiliter et recte judicabit et ordinabit de omnibus
            quae ei subduntur, sive sint apprehensiones sive operationes; et in hoc quaedam
            similitudo deitatis in homine apparebit, cum Deus a providendo et judicando nomen
            acceperit, secundum quam homo filius Dei manifeste ostendetur. Unde in septima
            beatitudine, quae ad sapientiam, reducitur dicitur: <quote xml:id="ta-l3d34q1-Qd1e367">quoniam filii Dei
              vocabuntur</quote>. In statu autem viae magis operatur in removendo impedimenta, quae
            praedictam ordinationem perturbare possunt, quam eam assequatur; et ideo pacificatio
            ponitur in septima beatitudine quantum ad statum viae, per quam perturbantia pacem, quae
            est ordinationis praedictae terminus, quietare conatur et in seipso et etiam quantum ad
            alios qui quocumque modo ei obediunt. Activae autem vitae finis est non cognitio, sed
            operatio; et ideo actus consilii et scientiae, quae in vita activa dirigunt, non
            computantur inter beatitudines; sed tamen beatitudines, quae sunt actus donorum
            exequentium, in Glossa, Matth. 5, ei attribuuntur inquantum actus habitus exequentis est
            etiam quodammodo habitus dirigentis. Ad donum autem timoris, ut dictum est, pertinet
            omnia temporalia bona ex reverentia divinae majestatis despicere: quorum quaedam sunt
            extrinseca, sicut divitiae et honores, et horum contemptus ad primam beatitudinem
            pertinet, qua dicitur: <quote xml:id="ta-l3d34q1-Qd1e370">beati pauperes spiritu</quote>. Paupertas enim spiritus,
            ut dicit Glossa, duas habet partes: scilicet rerum abdicationem, et spiritus, idest
            superbiae, contritionem. In patria enim non erit actus timoris circa temporalia bona,
            sed circa id quod erat ratio contemnendi ista temporalia. Et ideo in hac beatitudine
            ponitur quantum ad statum patriae, dominium regni caelorum, in quo divitiae et honores
            caelestes comprehenduntur, ex quorum consideratione temporalia contemnebantur. Alia vero
            temporalium bonorum intrinseca sunt homini, scilicet deliciae; et horum contemptus
            pertinet ad tertiam beatitudinem, qua dicitur: <quote xml:id="ta-l3d34q1-Qd1e373">beati qui lugent</quote>; et
            ponitur quantum ad statum patriae consolatio futura, ex cujus respectu consolatio
            temporalis despiciebatur. Et quia circa difficiliora magis rationis directione
            indigemus; ideo tertia beatitudo attribuitur dono dirigenti, scilicet scientiae; prima
            autem dono exequenti, scilicet timori: difficilius enim abnegantur intrinseca quam
            extrinseca bona. Ad donum autem fortitudinis pertinet omnia difficilia sustinere cum
            gaudio. Est autem duplex difficultas. Una in labore operationum, et talis sustinentia ad
            quartam beatitudinem pertinet, qua dicitur: <quote xml:id="ta-l3d34q1-Qd1e376">beati qui esuriunt et sitiunt
              justitiam</quote>; idest, qui quaelibet laboriosa et difficilia in prosecutione
            operationum justitiae sustinent. Sed quantum ad statum patriae ponitur saturitas, in qua
            comprehenditur omne illud quod laborantes recreare solet. Alia difficultas est in
            passionibus illatis tolerandis, cujus sustinentia ad octavam beatitudinem pertinet, qua
            dicitur: <quote xml:id="ta-l3d34q1-Qd1e380">beati qui persecutionem patiuntur propter justitiam</quote>. Sed quia
            ista justitia est manifestativa omnium praecedentium, ideo nec speciale sibi praemium
            redditur, sed redditur ad caput, idest ad praemium positum in prima beatitudine, ut per
            hoc ostendatur quod omnium beatitudinum praemia ei debentur; et propter hoc etiam non
            attribuitur alicui speciali dono. Sed quarta attribuitur dono fortitudinis. Ad donum
            autem pietatis pertinet perficere in his quae ad alterum sunt. Ad alterum autem aliquis
            bene se habet dupliciter. Uno modo, ut molestiae ei non inferantur, etiam si ipse prius
            intulerit; et hoc pertinet ad secundam beatitudinem, qua dicitur: <quote xml:id="ta-l3d34q1-Qd1e383">beati
              mites</quote>; Glossa: <quote xml:id="ta-l3d34q1-Qd1e386">qui cedunt improbis, et vincunt in bono malum</quote>.
            Et quia impugnatio proximi plerumque contingit propter pacificam possessionem
            temporalium bonorum, ideo in hac beatitudine ponitur, quantum ad statum patriae,
            possessio terrae, scilicet viventium. Alio modo aliquis se habet bene ad alterum, ut
            beneficia ei exhibeat: et hoc pertinet ad quintam beatitudinem, qua dicitur:
              <quote xml:id="ta-l3d34q1-Qd1e389">beati misericordes</quote>, et ponitur pro praemio liberatio ab omni miseria,
            cujus intuitu aliquis miserias aliorum relevat. Sed quia difficilius est benefacere quam
            non nocere; ideo secunda beatitudo attribuitur dono exequenti, scilicet pietati; quinta
            autem dono dirigenti, scilicet consilio, quod ad alterum est, sicut et pietas. Scientia
            enim non dicit ordinem ad alterum, sicut nec timor. Ordo autem harum beatitudinum
            accipitur secundum quod ab exterioribus homo magis ad interiora progreditur: quia maxime
            extrinseca sunt bona temporalia exteriora; post hoc autem passiones innatae; post hoc
            operationes propriae exteriores: tum quia in his est labor: post hoc compassio interior;
            post hoc apprehensio; post hoc ordinatio. Passio vero illata ponitur ultima, quasi
            aliorum manifestativa.</p>
          <p xml:id="ta-l3d34q1-d1e393">Ad primum igitur dicendum, quod beatitudines dicuntur virtutes, inquantum sunt actus
            perfectarum virtutum, scilicet donorum; et ideo beatitudines respondent donis sicut
            operationes habitibus.</p>
          <p xml:id="ta-l3d34q1-d1e396">Ad secundum dicendum, quod virtus imperfecta facit sperare beatitudinem futuram solum
            merendo ipsam; sed virtus perfecta per meritum et assimilationem ad ipsam; sicut etiam
            pueros bonae indolis dicimus felices, secundum philosophum in 1 Ethic., inquantum in eis
            quoddam indicium futurae felicitatis apparet.</p>
          <p xml:id="ta-l3d34q1-d1e399">Ad tertium dicendum, quod habitus donorum sunt idem in via et in patria; actus autem
            non; et ideo beatitudines geminantur, non autem dona.</p>
          <p xml:id="ta-l3d34q1-d1e402">Ad quartum dicendum, quod dona sunt tantum a Deo, et ideo praeordinantur secundum quod
            sunt perfectiora: sic enim sunt Deo propinquiora. Sed operationes donorum, quae sunt
            etiam beatitudines, sunt etiam a nobis; et ideo ordinantur secundum quod sunt priora quo
            ad nos, quibus est ascensus ab inferioribus ad superiora, et de imperfectis ad
            perfecta.</p>
          <p xml:id="ta-l3d34q1-d1e406">Ad quintum dicendum, quod non oportet quod singulis donis singulae beatitudines
            respondeant; quia alicui dono respondent duae beatitudines, et alicui beatitudini duo
            dona, unum sicut dirigens, alterum sicut exequens, ut ex dictis patet. Sed secundum hoc
            dicuntur beatitudines donis respondere, quia non est aliqua beatitudo quae directe non
            respondeat alicui dono, neque aliquod donum cui non respondeat aliqua beatitudo.</p>
          <p xml:id="ta-l3d34q1-d1e409">Ad sextum dicendum, quod vitae activae finis non est cognitio; et ideo cum beatitudo
            finem quemdam nominet, non potest poni in vita activa aliqua beatitudo pertinens ad
            cognitionem, sed solum in vita contemplativa, cujus perfectio in cognitione consistit.
            Sed dona nominant habitus, qui non sunt fines; et ideo non est similis ratio de donis et
            beatitudinibus.</p>
          <p xml:id="ta-l3d34q1-d1e412">Ad septimum dicendum, quod quamvis scientia et consilium dirigant in omnibus actibus
            activae, tamen quidam eorum magis per quamdam appropriationem reducuntur ad scientiam
            vel consilium quam alii, ut ex dictis patet.</p>
        </div>
        <div xml:id="ta-l3d34q1-Dd1e416" type="articulus">
          <head xml:id="ta-l3d34q1-Hd1e418">Articulus 5</head>

          <head xml:id="ta-l3d34q1-Hd1e421" type="question-title">Utrum fructus correspondeant donis</head>

          <p xml:id="ta-l3d34q1-d1e424">Ad quintum sic proceditur. Videtur quod fructus non correspondeant donis. Quia, ut
            dicit Ambrosius, virtutes fructus dicuntur, quia suos possessores sancta et sincera
            delectatione reficiunt. Sed virtutes non respondent donis, sed praecedunt ea. Ergo nec
            fructus.</p>
          <p xml:id="ta-l3d34q1-d1e427">Praeterea, fructus videtur in praemium sonare. Sed dona non tantum ad praemium, sed ad
            statum meriti pertinent. Ergo donis fructus non respondent.</p>
          <p xml:id="ta-l3d34q1-d1e430">Praeterea, fructus a fruendo dicitur. Sed Deo solum fruendum est, ut Augustinus dicit.
            Ergo videtur esse tantum unus fructus, sicut una fruitio; et ita non possunt fructus
            correspondere donis, quae sunt septem.</p>
          <p xml:id="ta-l3d34q1-d1e434">Praeterea, fructus distinguuntur secundum diversos status virtutum, ut patet Matth. 13,
            in Glossa: quia fructus tricesimus debetur conjugatis, sexagesimus autem viduis, sed
            centesimus virginibus. Dona autem non distinguuntur secundum diversos status, quia in
            omnibus statibus possunt aliquo modo dona haberi. Ergo fructus non respondent donis.</p>
          <p xml:id="ta-l3d34q1-d1e437">Praeterea, Gal. 5, ponuntur multo plures fructus quam septem. Cum ergo dona sint tantum
            septem, fructus autem duodecim; videtur quod fructus non respondeant donis.</p>
          <p xml:id="ta-l3d34q1-d1e440">Sed contra, beatitudines respondent donis. Sed beatitudo continet fructum, cum non sit
            sine delectatione, ut dicitur 1 Ethic. Ergo fructus donis respondent.</p>
          <p xml:id="ta-l3d34q1-d1e443">Praeterea, Sap. 4, 15, dicitur: <quote xml:id="ta-l3d34q1-Qd1e445">bonorum laborum gloriosus est fructus</quote>.
            Sed non sunt aliqui labores digniores quam in operibus donorum. Ergo fructus donis
            respondent.</p>
          <p xml:id="ta-l3d34q1-d1e449">Praeterea, delectationes virtutum dicuntur fructus, ut patet ex auctoritate Ambrosii
            inducta. Sed non minor est delectatio in donorum actibus quam in actibus virtutum. Ergo
            fructus respondent donis.</p>
          <p xml:id="ta-l3d34q1-d1e452">Respondeo dicendum, quod nomen fructus a corporalibus ad spiritualia transfertur.
            Dicitur enim in corporalibus fructus quod de terrae nascentibus expectatur; et ideo omne
            illud quod de re aliqua quis consequitur, quasi mercedem laboris circa illam impensi,
            dicitur fructus. Hoc autem est et illud quod de re aliqua principaliter expectatur; et
            sic fructus omnis nostri operis Deus est; et iterum illud quod quis consequitur ex
            operatione, non principaliter propter hoc operans, dicitur fructus; et sic delectationes
            quae in bonis operibus sunt, sunt quidam fructus bonorum operum; et hoc modo in
            auctoritate praedicta accipit Ambrosius fructum, dicens ipsas virtutes fructus esse,
            inquantum delectant. Secundum philosophum autem, omnis operatio procedens ex habitu
            perficiente naturam, habet delectationem annexam; unde cum felicitas vel beatitudo sit
            operatio secundum virtutem perfectam, quoddam formale completivum beatitudinis est ipsa
            delectatio; et ideo fructus qui delectationem nominant, beatitudinibus respondent, sicut
            beatitudines donis. Inter fructus autem computantur quidam qui sunt essentialiter
            delectatio, ut gaudium quantum ad unionem et praesentiam bonorum; et pax quantum ad
            remotionem impedimentorum perturbantium delectationem; et ideo hi duo fructus respondent
            omnibus donis et beatitudinibus. Quidam vero ponuntur quasi ratio delectationis et
            causa. Est autem delectatio in operibus activae et contemplativae vitae. In operibus
            autem activae vitae ratio delectationis est duplex. Uno modo ex remotione impedientium
            veram delectationem spiritus: delectatio enim ex operatione non impedita causatur,
            secundum philosophum. Alio modo ex praesentia bonorum spiritui convenientium. Impeditur
            autem spiritualis delectatio vitae activae dupliciter. Uno modo per delectationes
            contrarias, scilicet bonorum temporalium: sicut enim operationes contrariae sunt, ita et
            delectationes, ut dicit philosophus in 10 Ethic. Temporalis autem delectatio vel est in
            bonis exterioribus, scilicet divitiis et honoribus; et hanc delectationem cohibet
            modestia, quae fructus ponitur, et respondet paupertati spiritus: vel etiam in
            delectationibus carnis; et sic reprimuntur vel abstinendo ab illicitis, quod facit
            castitas, vel etiam a licitis, quod facit continentia, secundum Glossam: et hi duo
            fructus respondent beatitudini luctus; et per consequens hi tres fructus respondent dono
            timoris quasi exequenti. Vel aliter secundum philosophum in 7 Ethic., potest distingui
            castitas a continentia, ut per continentiam sic reprimantur concupiscentiae ut non
            dominentur, per castitatem autem ut etiam subjiciantur. Alio modo impeditur delectatio
            spiritualis per exteriores difficultates: quae quidem consistunt vel in labore actionum,
            quem vincit longanimitas; unde hic fructus respondet quartae beatitudini, et dono
            fortitudinis: vel etiam in dolore passionum; et hic dupliciter vincitur. Uno modo ut per
            eas constantia animi non frangatur quantum ad seipsum; et hoc facit patientia; et hic
            fructus respondet octavae beatitudini: <quote xml:id="ta-l3d34q1-Qd1e454">beati qui persecutionem patiuntur</quote>,
            et dono fortitudinis. Alio modo ut homo ab inferente non turbetur ad nocendum ei; et hoc
            facit mansuetudo; et hic fructus respondet mititati, quae est secunda beatitudo, et dono
            pietatis. Bonum autem conveniens secundum activam vitam, quod delectationem facit, est
            etiam in affectu, secundum quod homini omne bonum complacet et sui et alterius: hoc enim
            est hominem dulcem habere animum, et sic est bonitas; Glossa, dulcedo animi; et in
            ordine ad effectum, secundum quod homo est bene communicativus suorum ad alios; et sic
            est benignitas; et hi duo fructus respondent beatitudini quintae, quae est de
            misericordia, et dono pietatis. Omnes autem praedicti fructus respondent donis consilii
            et scientiae quasi dirigentibus. In vita autem contemplativa non potest esse aliquid
            delectationem impediens, nisi ex parte activae vitae: quia secundum philosophum
            delectationi quae est in considerando, non est contrarium. Unde non est ibi ratio
            delectationis nisi ex praesentia boni in quo mens quiescit; et hoc dupliciter. Uno modo
            per cognitionem spiritualium sine dubitatione, et sic est fides, Glossa, de
            invisibilibus certitudo, et respondet sextae beatitudini, et dono intellectus. Alio modo
            per intimam unionem ad spiritualia, ex quo potest judicare de omnibus aliis, quia
              <quote xml:id="ta-l3d34q1-Qd1e457">spiritualis omnia judicat</quote>, 1 Corinth. 11, 15, et sic est caritas, et
            respondet septimae beatitudini, scilicet, <quote xml:id="ta-l3d34q1-Qd1e460">beati pacifici</quote>, et dono
            sapientiae.</p>
          <p xml:id="ta-l3d34q1-d1e465">Ad primum igitur dicendum, quod virtutes dicuntur fructus non ratione habituum, sed
            quia in operibus delectationem annexam habent; unde et virtutes quae inter fructus
            nominantur, sicut castitas, mansuetudo, et hujusmodi, non ponuntur inquantum sunt
            virtutes, sed inquantum habent aliquam rationem delectandi.</p>
          <p xml:id="ta-l3d34q1-d1e468">Ad secundum dicendum, quod sicut peccatum habet suam poenam annexam aliquam quia omnis
            inordinatus animus sibi est poena, ut dicit Augustinus in Lib. Confess., ita et meritum
            habet suum fructum adjunctum; qui tamen fructus in futuro complebitur, sicut et malorum
            poena; et ideo donis respondent fructus etiam quantum ad actus quos in via habent.</p>
          <p xml:id="ta-l3d34q1-d1e471">Ad tertium dicendum, quod frui aliquo, proprie est ipsum ut fructum habere. Hoc autem
            habet aliquis ut fructum quem expectat principaliter ex suo opere. Unde illo quod
            consequitur ex opere non principaliter expectato, non proprie dicitur aliquis frui, sed
            solum illo quod principaliter expectatur, quod est solum Deus. Et ideo quamvis sit una
            tantum fruitio, sunt tamen multi fructus: quia quidquid consequitur, etiam si non
            principaliter expectatur, potest dici fructus.</p>
          <p xml:id="ta-l3d34q1-d1e474">Ad quartum dicendum, quod distinctio fructuum fit dupliciter. Uno modo secundum
            intensionem et remissionem; et sic fructus distinguuntur in Evangelio, quia de quibusdam
            operibus majus erit gaudium quam de aliis. Alio modo quantum ad diversas rationes
            gaudendi; et sic dividitur quasi essentialiter et per se: et hoc modo distinguitur
            Galat. 5: et sic donis respondent fructus, ut dictum est.</p>
          <p xml:id="ta-l3d34q1-d1e477">Ad quintum dicendum, quod eidem dono possunt respondere multi fructus, secundum quod
            habet multos actus, ut dictum est; et ideo non oportet quod sint tot fructus quot
            dona.</p>
        </div>
        <div xml:id="ta-l3d34q1-Dd1e481" type="articulus">
          <head xml:id="ta-l3d34q1-Hd1e483">Articulus 6</head>

          <head xml:id="ta-l3d34q1-Hd1e486" type="question-title">Utrum petitiones respondeant donis</head>

          <p xml:id="ta-l3d34q1-d1e489">Ad sextum sic proceditur. Videtur quod petitiones donis non respondeant. Augustinus
            enim dicit in Ench., quod tribus primis petitionibus aeterna poscuntur, reliquis vero
            quatuor temporalia. Sed unumquodque donorum pertinet ad praesentem vitam, in qua
            temporaliter vivitur, et ad futuram, in qua ad aeternitatem pervenimus, ut ex dictis
            patet. Ergo donis petitiones non respondent.</p>
          <p xml:id="ta-l3d34q1-d1e492">Praeterea, Augustinus in epistola ad Probam dicit: <quote xml:id="ta-l3d34q1-Qd1e494">quisquis dicit, petendo
              scilicet, quod ad istam evangelicam precem pertinere non possit, etiam si non illicite
              orat, carnaliter orat</quote>. Sed multa alia possunt peti a Deo non carnaliter quam
            septem dona, sicut septem virtutes, et gratiam, et necessaria vitae. Ergo petitiones
            dominicae orationis septem donis non respondent.</p>
          <p xml:id="ta-l3d34q1-d1e498">Praeterea, omnia dona sunt quaedam bona a Deo donata. Sed petitiones orationis
            dominicae non tantum sunt ad consecutionem boni, sed etiam ad remotionem mali. Ergo dona
            petitionibus non respondent.</p>
          <p xml:id="ta-l3d34q1-d1e502">Praeterea, in donis sunt quatuor quae ad cognitionem pertinent. Sed in petitionibus
            nulla videtur ad cognitionem pertinere. Ergo petitiones donis non respondent.</p>
          <p xml:id="ta-l3d34q1-d1e505">Praeterea, petitiones ad impetrandum ordinatae sunt. Sed impetrare aliquid a Deo non
            est nisi habentis virtutem. Cum igitur dona simul cum virtutibus infundantur, videtur
            quod petitiones non ordinentur ad dona.</p>
          <p xml:id="ta-l3d34q1-d1e508">Praeterea, Augustinus in Ench. dicit, quod hoc totum est una petitio: <quote xml:id="ta-l3d34q1-Qd1e510">et ne nos
              inducas in tentationem; sed libera nos a malo</quote>; quod patet ex hoc quod non
            ponitur ibi: <quote xml:id="ta-l3d34q1-Qd1e513">et libera nos a malo</quote>, sed ponitur ibi: <quote xml:id="ta-l3d34q1-Qd1e516">sed</quote>.
            Similiter dicit, quod tertia petitio, scilicet, <quote xml:id="ta-l3d34q1-Qd1e519">fiat voluntas tua</quote>,
            concluditur in duabus primis: et ita videtur quod non sint nisi quinque petitiones,
            sicut etiam Lucas ponit. Sed dona sunt septem. Ergo petitiones non respondent donis.</p>
          <p xml:id="ta-l3d34q1-d1e523">Praeterea, secunda petitio, secundum Augustinum ibidem, pertinet ad resurrectionem
            corporis. Sed nullum donum ad resurrectionem pertinet. Ergo petitiones donis non
            respondent.</p>
          <p xml:id="ta-l3d34q1-d1e526">Sed contra, idem est quod a Deo petitur, et ab ipso accipitur; unde dicitur Joan. 16,
            24: <quote xml:id="ta-l3d34q1-Qd1e528">petite, et accipietis</quote>. Sed dona sunt quae per petitiones petuntur; et
            ita petitiones et dona mutuo sibi correspondent.</p>
          <p xml:id="ta-l3d34q1-d1e532">Praeterea, in Glossa, Matth. 6, dicitur: <quote xml:id="ta-l3d34q1-Qd1e534">in precibus est ut impetremus dona, in
              donis ut operemur: de operatione beatitudines consequentur</quote>. Ergo sicut
            beatitudines respondent donis, ita dona respondent petitionibus.</p>
          <p xml:id="ta-l3d34q1-d1e539">Praeterea, sicut eadem Glossa dicit, septem petitionibus omnia dona praesentis vitae
            vel futurae continentur. Sed in his omnibus etiam dona perficiunt, ut ex dictis patet.
            Ergo dona et petitiones correspondent sibi.</p>
          <p xml:id="ta-l3d34q1-d1e542">Respondeo dicendum, quod reductio petitionum ad dona non intelligitur hoc modo quod in
            petitionibus solum habitus donorum petantur, sed quia petitur per quamlibet petitionem
            aliquid eorum quae ad aliquod donorum pertinent. Haec autem reductio potest attendi
            dupliciter. Uno modo in generali, ut scilicet quidquid ad dona pertinet, etiam ad
            petitiones pertineat, et e converso; et sic fit reductio eorum ad invicem non solum per
            appropriationem sed etiam per proprietatem: quia sicut dona sufficienter perficiunt in
            omnibus quae sunt activae et contemplativae vitae, sive in praesenti sive in futuro, ita
            et in omnibus per petitiones divinum auxilium imploratur. Alio modo in speciali: et sic
            per proprietatem non potest fieri reductio singulorum donorum ad singulas petitiones:
            quia ea quae in diversis petitionibus postulantur, possunt pertinere ad unum donum, et e
            converso; sed per appropriationem quamdam, inquantum singulae petitiones habent aliquam
            similitudinem cum singulis donis, sicut et de beatitudinibus dictum est. Est enim alia
            ratio distinguendi dona et petitiones. Cum enim dona sint habitus ordinati ad operandum,
            oportet quod distinguantur secundum objecta, in quibus diversificari oportet actus
            secundum speciem. Sed petere oportet omnia quibus indigemus ad operandum, quae non
            possumus nisi a Deo habere. Unum autem donum ad sui operationem indiget pluribus
            auxiliis, et idem auxilium valet ad actus multorum donorum. Indigemus autem auxilio
            divino tam in operibus contemplativae quam in operibus activae. In operibus autem
            contemplativae indigemus duplici auxilio. Unum est ut ipsorum contemplabilium, scilicet
            divinorum, majestas et dignitas appareat; alias contemplatione et admiratione quae
            contemplationem allicit, digna non essent: et hoc auxilium petitur per primam
            petitionem: <quote xml:id="ta-l3d34q1-Qd1e544">sanctificetur nomen tuum</quote>, in qua petitur ut nomen ejus, quod
            semper sanctum est, etiam apud homines sanctum habeatur; hoc est, non contemnatur, ut
            Augustinus dicit ad Probam. Unde idem est petere hoc quod illud Eccli. 36, 4:
              <quote xml:id="ta-l3d34q1-Qd1e547">sicut in conspectu eorum sanctificatus es in nobis, ita et in conspectu nostro
              magnificare in eis</quote>. Et quia ex hoc quod homo hujus excellentiae particeps fit,
            ordinare et judicare habet, quod est sapientiae; ideo haec petitio ad sapientiam
            reducitur, et ad septimam beatitudinem. Aliud autem auxilium est ut in contemplatione
            horum magnalium nostram beatitudinem cognoscamus, ut sic magis his contemplandis homo
            inhaerescat: et hoc auxilium petitur per secundam petitionem: <quote xml:id="ta-l3d34q1-Qd1e550">adveniat regnum
              tuum</quote>; Glossa: <quote xml:id="ta-l3d34q1-Qd1e553">idest, manifestetur hominibus</quote>, ut scilicet in
            nobis veniat, et in Christo regnare mereamur secundum Augustinum ad Probam. Unde idem
            est hoc petere, ut idem dicit, quod dicere: <quote xml:id="ta-l3d34q1-Qd1e556">ostende faciem tuam, et salvi
              erimus</quote>, Psal. 79, 8; et ideo haec petitio reducitur ad sextam beatitudinem, et
            donum intellectus. In operibus autem activae indigemus duplici auxilio. Primum est ut
            bona nobis conferantur, quibus ad bene operandum adjuvemur. Secundum est ut mala
            impedientia removeantur. Bonum autem duplex est nobis necessarium ad vitam activam. Unum
            quod est directe ad opus virtutis ordinans, sicut ipsum honestum bonum; et hoc petitur
            in tertia petitione: <quote xml:id="ta-l3d34q1-Qd1e560">fiat voluntas tua sicut in caelo et in terra</quote>: in qua
            secundum Augustinum petimus obedientiam ad Deum, ut sic fiat a nobis voluntas ejus in
            terris, sicut fit ab Angelis in caelis. Unde secundum ipsum, idem est hoc petere, quod
            dicere: <quote xml:id="ta-l3d34q1-Qd1e563">gressus meos dirige secundum eloquium tuum</quote>, Psal. 118, 133; et
            hoc reducitur ad quintam beatitudinem, quae est de misericordia: quia misericordiam
            praecipue nobis Deus praecepit: et per consequens ad donum consilii. Aliud est organice
            ad virtutem serviens, sicut temporalia subsidia, quibus homo ad bene operandum juvatur;
            et hoc pertinet ad quartam petitionem, qua dicitur: <quote xml:id="ta-l3d34q1-Qd1e566">panem nostrum quotidianum da
              nobis hodie</quote>; quia, secundum Augustinum ibidem, per hoc quod dicitur hodie
            significatur hoc tempus: ubi vel sufficientiam illam petimus a patre quae superexcellit,
            in nomine panis totum significantes: vel sacramentum fidelium; et hoc est idem quod
            petitur Prov. 30, 8: <quote xml:id="ta-l3d34q1-Qd1e569">divitias et paupertatem ne dederis mihi; sed tantum victui
              meo tribue necessaria</quote>; et haec petitio reducitur ad quartam beatitudinem: quia
            hujusmodi subsidia vitae sunt quae nos in laboribus hujus vitae sustentant: et per
            consequens ad donum fortitudinis. Impediens autem operationem activae vitae est triplex.
            Primo malum culpae, praeteritum quidem in actu, sed manens in reatu, macula et
            inquinatione; et contra hoc malum petitur auxilium per quintam petitionem, qua dicitur:
              <quote xml:id="ta-l3d34q1-Qd1e572">dimitte nobis debita nostra, sicut et nos dimittimus debitoribus
              nostris</quote>; ubi, ut dicit Augustinus ibidem, nos admonemur et quid petamus, et
            quid faciamus, ut accipere mereamur; et hoc idem petiit qui dixit, Psal. 7, 5: <quote xml:id="ta-l3d34q1-Qd1e575">si
              reddidi retribuentibus mihi mala, decidam merito ab inimicis meis inanis</quote>; et
            hoc reducitur ad tertiam beatitudinem, quae est de luctu: quia ea remittuntur peccata,
            et per consequens ad donum scientiae. Secundum est malum futurum, quia timemus inclinans
            ad peccatum; et circa hoc petitur auxilium in sexta petitione, cum dicitur: <quote xml:id="ta-l3d34q1-Qd1e579">et ne
              nos inducas in tentationem</quote>; in qua, secundum Augustinum, petimus, ne deserti
            divino auxilio alicui tentationi vel consentiamus decepti, vel cedamus afflicti. Et hoc
            idem petitur Eccli. 23, 6: <quote xml:id="ta-l3d34q1-Qd1e582">aufer a me ventris concupiscentias</quote>; et hoc
            reducitur ad secundam beatitudinem, quae est de mititate: quia praecipue tentationes ad
            malum, sunt molestiae quae a proximis inferuntur, quibus provocamur ut eis noceamus,
            quas tentationes per illam beatitudinem vincimus, et per consequens ad donum pietatis.
            Tertium est malum praesens, quodcumque sit illud; et contra hoc petitur auxilium per
            septimam petitionem, qua dicitur: <quote xml:id="ta-l3d34q1-Qd1e585">sed libera nos a malo</quote>. Unde Augustinus
            dicit quod homo Christianus in qualibet tribulatione constitutus in hac petitione
            gemitus edit; et hoc idem petivit qui dixit Psalm. 58, 1: <quote xml:id="ta-l3d34q1-Qd1e588">eripe me ab inimicis
              meis, Deus meus</quote>; et hoc reducitur ad beatitudinem quae est paupertas spiritus;
            quia ejus est in tribulatione auxilium petere: et per consequens ad donum timoris.
            Possunt autem tres ultimae petitiones aliter distingui secundum Augustinum: ut prima
            earum petatur auxilium contra malum culpae; secunda autem contra inclinantia in culpam;
            tertia vero contra poenae malum.</p>
          <p xml:id="ta-l3d34q1-d1e592">Ad primum igitur dicendum, quod in obedientia ad Deum, quae omne honestum actionis
            complectitur, et contemplationis bona in hac vita incipiunt, et in futura consummantur;
            et quantum ad hanc consummationem Augustinus dicit, quod per tres primas petitiones
            petimus bona aeterna; in aliis autem petitionibus petimus ea quae tantum in hac vita
            sunt.</p>
          <p xml:id="ta-l3d34q1-d1e595">Ad secundum dicendum, quod in hac oratione non solum petuntur habitus donorum: quia
            petitiones horum habituum, quantum ad intellectum et sapientiam, comprehenduntur in
            primis duabus petitionibus: sed quantum ad omnes habitus donorum vel virtutum, qui
            dirigunt in vita activa, petuntur in tertia petitione, quia omnes habitus operativi non
            sunt nisi ad obediendum Deo: sed per singulas petitiones petuntur ea quae aliquo modo
            pertinent ad omnia dona.</p>
          <p xml:id="ta-l3d34q1-d1e598">Ad tertium dicendum, quod quamvis dona sint quaedam bona a Deo data, tamen ad hoc quod
            possint habere debitas operationes, oportet quod a malis homo liberetur.</p>
          <p xml:id="ta-l3d34q1-d1e601">Ad quartum dicendum, quod duae petitiones pertinent ad cognitionem contemplativam; sed
            ad cognitionem practicam non ponuntur aliquae petitiones pertinentes, eadem ratione qua
            nec aliquae beatitudines, ut dictum est.</p>
          <p xml:id="ta-l3d34q1-d1e605">Ad quintum dicendum, quod quamvis homo non habens virtutes, non possit dona impetrare
            ea merendo; potest tamen impetrare per modum dispositionis ad illa; et iterum aliquis
            habens virtutes et dona potest impetrare perseverantiam in eis.</p>
          <p xml:id="ta-l3d34q1-d1e608">Ad sextum dicendum, quod, simpliciter loquendo, sunt septem petitiones, ut dictum est;
            non tamen est inconveniens ut earum una aliquo modo includatur in alia, sicut aliquid
            est in alio in potentia.</p>
          <p xml:id="ta-l3d34q1-d1e611">Ad septimum dicendum, quod quia in resurrectione corporis praecipue et totaliter
            participes erimus regni divini; ideo dicit Augustinus, quod secunda petitio pertinet ad
            resurrectionem corporum, non quia directe corporis resurrectio petatur.</p>
        </div>
        <div xml:id="ta-l3d34q1-Dd1e615">
          <head xml:id="ta-l3d34q1-Hd1e617">Expositio textus</head>
          <p xml:id="ta-l3d34q1-d1e620"><quote xml:id="ta-l3d34q1-Qd1e621">Spiritus sapientiae et intellectus</quote> et cetera. Ratio ordinis ex
            praedictis patet. Combinationis autem ratio haec est, quia simul combinantur dona duo,
            quorum unum dirigit alterum sicut sapientia dirigit intellectum, proprie loquendo;
            consilium autem fortitudinem per quamdam appropriationem: quia sicut praecipue consilio
            indigemus in operationibus supererogationis, ita et in fortitudine: scientia pietatem,
            quia neutrum sonat nisi id ad quod omnes tenentur. Timor autem, quia est recessus a
            malo, ideo non indiget proprio directivo, ut ex dictis patet; tamen, proprie loquendo,
            consilium et scientia dirigunt in omnibus tribus donis exequentibus. <quote xml:id="ta-l3d34q1-Qd1e624">Spiritus
              timoris</quote>. Hic specialiter dicitur Christum replevisse, quia propter suam
            imperfectionem minus in ipso esse videbatur; ideo quia principaliter ad patiendum
            venerat, quod per humilitatem est completum, quae pertinet ad donum timoris domini.
              <quote xml:id="ta-l3d34q1-Qd1e627">Quidam tamen secundum effectum timorem in Christo et in Angelis tantum esse
              contendunt</quote>. Hoc est verum de timore secundum actum affectus qui est timere
            separationem, et non quantum ad quemlibet actum affectus, ut postea dicetur.</p>
        </div>


      </div>
    </body>
  </text>
</TEI>