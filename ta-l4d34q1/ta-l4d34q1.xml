<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum IV, Distinctio 34, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Librum IV, Distinctio 34, Quaestio 1</title>
          <date when="2016-03-19">March 19, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-19">March 19, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="G" n="ghent567">Ghent, Belgium, Ghent University Library, 567</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#G" n="496b"/>
      </div>
    </front>
    <body>
      <div xml:id="ta-l4d34q1">
        <head xml:id="ta-l4d34q1-Hd1e97">Librum IV, Distinctio 34, Quaestio 1</head>

        <div xml:id="ta-l4d34q1-Dd1e100">
          <head xml:id="ta-l4d34q1-Hd1e102">Prooemium</head>
          <p xml:id="ta-l4d34q1-d1e105">Postquam determinavit Magister de matrimonio et causis ejus, hic determinat de personis
            contrahentibus matrimonium; et dividitur in partes duas: in prima determinat de
            impedimentis matrimonii, quae non faciunt personas penitus illegitimas ad contrahendum;
            in secunda de illis quibus personae penitus ad matrimonium illegitimae redduntur, dist.
            37, ibi: <quote xml:id="ta-l4d34q1-Qd1e107">sunt ergo quidam ordines in quibus nullatenus potest contrahi
              conjugium</quote>. Prima in duas: in prima determinat de impedimento quodam
            matrimonii, quod facit personam non simpliciter, sed aliquo modo, illegitimam, quod
            consistit in defectu naturae, scilicet frigiditate; secundo de impedimento conditionis
            secundum mores et statuta hominum, scilicet servitute, 36 dist., ibi: <quote xml:id="ta-l4d34q1-Qd1e110">nunc de
              conditione videamus an valeat conjugium dividere</quote>. Prima in duas: in prima
            determinat de impedimento frigiditatis, quod matrimonium contrahendum impedit; in
            secunda de impedimento per quod actus matrimonii jam contracti impeditur, scilicet de
            fornicatione, prout est causa divortii, 35 dist., ibi: <quote xml:id="ta-l4d34q1-Qd1e113">hoc etiam notandum
              est</quote> et cetera. Prima in duas: in prima prosequitur de impedimentis personarum
            ad contrahendum matrimonium in generali; in secunda descendit in speciali ad
            impedimentum de quo primo agere intendit, ibi: <quote xml:id="ta-l4d34q1-Qd1e116">de his enim qui causa frigiditatis
              debitum reddere non possunt, consulit Gregorius ut permaneant</quote>. Et haec
            dividitur in duas: in prima ostendit quod frigiditas praecedens matrimonium impedit ne
            contrahatur; in secunda ostendit quod superveniens matrimonio ipsum dissolvere non
            possit, ibi: <quote xml:id="ta-l4d34q1-Qd1e119">illud etiam sciendum est</quote> et cetera. Prima in duas: in prima
            determinat de effectu naturae impediente matrimonium, per quem homo impotens redditur ad
            carnalem copulam; in secunda determinat de effectu peccati, per quem homo ineptus
            redditur ad idem, quod etiam matrimonium impedit, scilicet incestus, ibi: <quote xml:id="ta-l4d34q1-Qd1e123">de his
              etiam qui cum duabus sororibus, vel quae cum duobus fratribus dormiunt, videndum
              est</quote>. Prima in duas: in prima determinat de impedimento quo natura impotens
            redditur ad opus carnale; in secunda de impedimento quo impotens redditur ad
            consentiendum in copulam conjugalem, ibi: <quote xml:id="ta-l4d34q1-Qd1e126">furiosi quoque dum in amentia sunt,
              matrimonium contrahere non valent</quote>. Prima in duas: in prima determinat de
            impotentia coeundi ex causa naturali, scilicet frigiditate; in secunda de impotentia
            quae est ex maleficio, ibi: <quote xml:id="ta-l4d34q1-Qd1e129">de maleficii autem impedimento hoc tenendum
              decernitur</quote>. Hic quaeruntur quinque: 1 de impedimentis matrimonii in generali;
            2 utrum frigiditas impediat matrimonium; 3 utrum maleficium; 4 utrum furia, vel amentia;
            5 utrum incestus.</p>

        </div>
        <div xml:id="ta-l4d34q1-Dd1e134" type="articulus">
          <head xml:id="ta-l4d34q1-Hd1e136">Articulus 1</head>

          <head xml:id="ta-l4d34q1-Hd1e139" type="questionTitle">Utrum matrimonio convenienter impedimenta assignentur</head>

          <p xml:id="ta-l4d34q1-d1e142">Ad primum sic proceditur. Videtur quod matrimonio inconvenienter impedimenta
            assignentur. Matrimonium enim quoddam sacramentum est contra alia divisum. Sed aliis non
            assignantur impedimenta. Ergo nec matrimonio assignari debent.</p>
          <p xml:id="ta-l4d34q1-d1e145">Praeterea, quanto aliquid est minus perfectum, tanto paucioribus modis impediri potest.
            Sed matrimonium inter alia sacramenta est minus perfectum. Ergo vel nulla vel paucissima
            impedimenta ei assignari debent.</p>
          <p xml:id="ta-l4d34q1-d1e148">Praeterea, ubicumque est morbus, ibi est necessarium remedium morbi. Sed
            concupiscentia, in cujus remedium matrimonium est indultum, est in omnibus. Ergo non
            debet esse aliquod impedimentum quod aliquam personam penitus illegitimam faciat ad
            contrahendum.</p>
          <p xml:id="ta-l4d34q1-d1e152">Praeterea, illegitimum dicitur quod est contra legem. Sed hujusmodi impedimenta quae
            matrimonio assignantur, non sunt contra legem naturae, quia non similiter inveniuntur in
            quolibet statu humani generis; plures enim gradus consanguinitatis inveniuntur esse
            prohibiti in uno tempore quam in alio; lex autem humana non potest, ut videtur,
            matrimonio impedimenta praestare; quia matrimonium non est ex institutione humana, sed
            divina, sicut et alia sacramenta. Ergo matrimonio non debent aliqua impedimenta
            assignari quae faciunt personas illegitimas ad contrahendum.</p>
          <p xml:id="ta-l4d34q1-d1e155">Praeterea, illegitimum et legitimum differunt per hoc quod est contra legem vel non
            contra legem, inter quae non cadit medium, cum sint opposita secundum affirmationem et
            negationem. Ergo non possunt esse aliqua matrimonii impedimenta, quibus personae mediae
            inter legitimas et illegitimas constituantur.</p>
          <p xml:id="ta-l4d34q1-d1e158">Praeterea, nullo impedimento potest a re aliqua removeri quod in definitione ejus
            cadit. Sed indivisibilitas cadit in definitione matrimonii, ut supra, dist. 27, qu. 1,
            art. 1, quaestiunc. 3, patuit. Ergo non possunt esse aliqua impedimenta quae matrimonium
            contractum dirimant.</p>
          <p xml:id="ta-l4d34q1-d1e161">Praeterea, conjunctio viri et mulieris non est licita nisi in matrimonio. Sed omnis
            conjunctio illicita dirimi potest. Ergo si aliquid impediat matrimonium contrahendum,
            hoc dirimet contractum de facto: et sic non debent aliqua impedimenta assignari
            matrimonio quae impediant contrahendum, et non dirimant contractum.</p>
          <p xml:id="ta-l4d34q1-d1e164">Sed contra, videtur quod debeant esse infinita matrimonii impedimenta. Quia matrimonium
            quoddam bonum est. Sed infinitis modis est defectus boni, ut dicit Dionysius. Ergo
            infinita sunt impedimenta matrimonii.</p>
          <p xml:id="ta-l4d34q1-d1e167">Praeterea, impedimenta matrimonii accipiuntur secundum conditiones particularium
            personarum. Sed conditiones hujusmodi sunt infinitae. Ergo et matrimonii
            impedimenta.</p>
          <p xml:id="ta-l4d34q1-d1e171">Respondeo dicendum, quod in matrimonio sunt quaedam quae sunt de essentia ipsius, et
            quaedam quae sunt de solemnitate ejus, sicut et in aliis sacramentis. Et quia remotis
            his quae non sunt de necessitate sacramenti, adhuc manet verum sacramentum; ideo
            impedimenta quae contrariantur his quae sunt de solemnitate sacramenti, non officiunt
            quin sit verum matrimonium; et talia dicuntur impedire contrahendum, sed non dirimunt
            contractum; sicut prohibitio Ecclesiae, et tempus feriatum; unde versus:
              <quote xml:id="ta-l4d34q1-Qd1e173">Ecclesiae vetitum, necnon tempus feriatum impediunt fieri, permittunt juncta
              teneri</quote>. Impedimenta autem quae contrariantur his quae sunt de essentia
            matrimonii, faciunt ut non sit verum matrimonium; et ideo dicuntur non solum impedire
            matrimonium contrahendum, sed dirimere contractum; quae his versibus continentur:
              <quote xml:id="ta-l4d34q1-Qd1e176">error, conditio, votum, cognatio, crimen, cultus disparitas, vis, ordo,
              ligamen, honestas, si sis affinis, si forte coire nequibis: haec socianda vetant
              connubia, facta retractant</quote>. Horum autem numerus hoc modo accipi potest. Potest
            enim matrimonium impediri aut ex parte contractus matrimonii, aut ex parte
            contrahentium. Si primo modo; cum contractus matrimonii fiat per voluntarium consensum,
            qui tollitur per ignorantiam et violentiam, erunt duo impedimenta matrimonii, scilicet
            vis, idest coactio, et error ex parte ignorantiae; et ideo de istis duobus impedimentis
            supra Magister determinavit, ubi agebatur de causa matrimonii. Nunc autem agit de
            impedimentis quae accipiuntur ex parte personarum contrahentium, quae sic distinguuntur.
            Potest enim aliquis impediri a matrimonio contrahendo vel simpliciter, vel respectu
            alicujus personae. Simpliciter, ut cum nulla possit matrimonium contrahere; et hoc non
            potest esse nisi quia impeditur a matrimoniali actu; quod quidem contingit dupliciter.
            Primo, quia non potest de facto; sive quia omnino non possit, et sic ponitur
            impedimentum impotentia coeundi; sive quia non libere possit, et sic ponitur
            impedimentum conditio servitutis. Secundo, quia non licite potest; et hoc, secundum quod
            ad continentiam obligatur: quod contingit dupliciter; quia vel obligatur ex officio
            suscepto, et sic est impedimentum ordinis; vel ex voto emisso, et sic impedit votum. Si
            autem impeditur aliquis a matrimonio non simpliciter, sed respectu alicujus personae:
            vel propter obligationem ad alteram personam, sicut qui junctus est uni matrimonio, non
            potest alteri conjungi, et sic est ligamen, scilicet matrimonii; vel quia deficit
            proportio ad alteram personam: et hoc tripliciter. Primo propter nimiam distantiam ad
            ipsam, et sic est disparitas cultus. Secundo propter nimiam propinquitatem; et sic
            ponitur triplex impedimentum: scilicet cognatio, quae importat propinquitatem duarum
            personarum ratione tertiae matrimonio junctae; et publicae honestatis justitia, in qua
            est propinquitas duarum personarum ratione tertiae personae per sponsalia junctae.
            Tertio propter indebitam conjunctionem ad ipsam primo factam; et sic impedit crimen
            adulterii prius cum ipsa commissi.</p>
          <p xml:id="ta-l4d34q1-d1e180">Ad primum ergo dicendum, quod alia etiam sacramenta impediri possunt, si aliquid quod
            sit de essentia vel solemnitate sacramenti, subtrahatur, ut dictum est. Sed tamen magis
            matrimonio quam aliis sacramentis impedimenta assignantur, propter tres rationes. Primo,
            quia matrimonium consistit in duobus; et ideo pluribus modis potest impediri quam alia
            sacramenta, quae uni personae competunt singulariter. Secundo, quia matrimonium habet in
            nobis causam, sed alia quaedam sacramenta solum in Deo; unde et poenitentiae, quae habet
            causam in nobis aliquo modo, Magister supra, dist. 16, quaedam impedimenta assignavit,
            ut hypocrisim, ludos, et hujusmodi. Tertio, quia de aliis sacramentis est praeceptum vel
            consilium, sicut de bonis perfectioribus; sed de matrimonio est indulgentia, sicut de
            bono minus perfecto; et ideo, ut detur occasio proficiendi in melius, plura impedimenta
            assignantur matrimonio quam aliis sacramentis.</p>
          <p xml:id="ta-l4d34q1-d1e183">Ad secundum dicendum, quod perfectiora pluribus modis impediri possunt, inquantum ad ea
            plura requiruntur. Si autem sit aliquod imperfectum ad quod plura requiruntur, illud
            etiam habebit plura impedimenta; et sic est de matrimonio.</p>
          <p xml:id="ta-l4d34q1-d1e186">Ad tertium dicendum, quod ratio illa procederet, si non essent alia remedia, quibus
            etiam posset efficacius morbo concupiscentiae subveniri; quod falsum est.</p>
          <p xml:id="ta-l4d34q1-d1e189">Ad quartum dicendum, quod personae illegitimae ad matrimonium contrahendum dicuntur ex
            eo quod sunt contra legem qua matrimonium constituitur. Matrimonium autem, inquantum est
            in officium naturae, statuitur lege naturae; inquantum est sacramentum, statuitur jure
            divino; inquantum est in officium communitatis statuitur lege civili; et ideo ex
            qualibet dictarum legum potest aliqua persona effici ad matrimonium illegitima. Nec est
            simile de aliis sacramentis, quae sunt sacramenta tantum. Et quia lex naturalis secundum
            diversos status recipit determinationes diversas, et jus positivum etiam variatur
            secundum diversas hominum conditiones in diversis temporibus; ideo Magister ponit in
            diversis temporibus diversas personas illegitimas fuisse.</p>
          <p xml:id="ta-l4d34q1-d1e192">Ad quintum dicendum, quod lex potest aliquid prohibere vel universaliter, vel in parte
            quantum ad aliquos casus; et ideo inter esse totaliter secundum legem, et esse totaliter
            contra legem, quae sunt contraria opposita, et non secundum affirmationem et negationem,
            cadit medium esse aliqualiter secundum legem, et aliqualiter contra legem: et propter
            hoc ponuntur quaedam personae mediae inter simpliciter legitimas et simpliciter
            illegitimas.</p>
          <p xml:id="ta-l4d34q1-d1e196">Ad sextum dicendum, quod impedimenta praedicta non dicuntur interimere matrimonium
            contractum quasi solventia verum matrimonium, quod rite contractum est; sed quia solvunt
            matrimonium quod contractum est de facto, et non de jure. Unde si impedimentum aliquod
            matrimonio rite facto superveniat, matrimonium solvere non valet.</p>
          <p xml:id="ta-l4d34q1-d1e199">Ad septimum dicendum, quod illa impedimenta quae dirimunt matrimonium contractum,
            impediunt quandoque matrimonium contrahendum, non ut non fiat, sed ut non licite fiat
            verum matrimonium; et tamen si fiat, matrimonium verum contractum est, quamvis
            contrahens peccet; sicut si aliquis consecraret post comestionem, peccaret, contra
            statutum Ecclesiae faciens; nihilominus verum sacramentum perficeret; quia jejunium
            consecrantis non est de necessitate sacramenti.</p>
          <p xml:id="ta-l4d34q1-d1e202">Ad octavum dicendum, quod impedimenta quibus aliquod bonum per accidens impeditur, sunt
            infinita, sicut et omnes causae per accidens; sed causae corrumpentes aliquod bonum per
            se, sunt determinatae, sicut et causae constituentes; quia causae constructionis et
            destructionis sunt alicujus rei oppositae, vel eaedem contrario modo sumptae.</p>
          <p xml:id="ta-l4d34q1-d1e205">Ad nonum dicendum, quod conditiones particularium personarum in singulari sunt
            infinitae; sed in generali possunt reduci ad certum numerum; sicut in medicina patet, et
            in omnibus artibus operativis, quae particularium, in quibus est actus, conditiones
            considerant.</p>

        </div>
        <div xml:id="ta-l4d34q1-Dd1e209" type="articulus">
          <head xml:id="ta-l4d34q1-Hd1e211">Articulus 2</head>

          <head xml:id="ta-l4d34q1-Hd1e214" type="questionTitle">Utrum frigiditas matrimonium contrahendum impediat</head>

          <p xml:id="ta-l4d34q1-d1e217">Ad secundum sic proceditur. Videtur quod frigiditas matrimonium contrahendum non
            impediat. Copula enim carnalis non est de essentia matrimonii; quia perfectiora sunt
            matrimonia pari voto continentium, ut supra, dist. 26, dictum est. Sed frigiditas nihil
            tollit de matrimonio nisi carnalem copulam. Ergo non est impedimentum dirimens
            contractum matrimonium.</p>
          <p xml:id="ta-l4d34q1-d1e220">Praeterea, sicut nimia frigiditas impedit carnalem copulam, ita et nimia caliditas,
            quae hominem exsiccat. Sed caliditas non ponitur matrimonii impedimentum. Ergo nec
            frigiditas poni debet.</p>
          <p xml:id="ta-l4d34q1-d1e223">Praeterea, omnes vetuli sunt frigidi. Sed vetuli possunt matrimonium contrahere. Ergo
            frigiditas non impedit matrimonium.</p>
          <p xml:id="ta-l4d34q1-d1e227">Praeterea, si scit mulier virum esse frigidum, quando cum eo contrahit, verum est
            matrimonium. Ergo frigiditas, quantum est de se, matrimonium non impedit.</p>
          <p xml:id="ta-l4d34q1-d1e230">Praeterea, contingit in aliquo esse siccitatem sufficienter moventem ad carnalem
            copulam cum aliqua corrupta, non autem cum aliqua virgine; quia cito calidum evaporat
            ratione suae debilitatis, ut ad corrumpendum virginem non sufficiat. Et similiter in
            aliquo est sufficiens caliditas movens ad pulchram, quae magis concupiscentiam
            inflammat, quae non sufficienter movet ad turpem. Ergo videtur quod frigiditas etsi
            impediat respectu unius, non tamen simpliciter.</p>
          <p xml:id="ta-l4d34q1-d1e233">Praeterea, mulier universaliter est frigidior viro. Sed mulieres non impediuntur a
            matrimonio. Ergo nec viri frigidi.</p>
          <p xml:id="ta-l4d34q1-d1e236">Sed contra est quod dicitur Extra. de frigidis et maleficiatis: <quote xml:id="ta-l4d34q1-Qd1e238">sicut puer, qui
              non potest reddere debitum, non est aptus conjugio; sic qui impotentes sunt, minime
              apti ad contrahenda matrimonia reputantur</quote>. Tales autem sunt frigidi. Ergo et
            cetera.</p>
          <p xml:id="ta-l4d34q1-d1e242">Praeterea, nullus potest se obligare ad impossibile. Sed in matrimonio homo se obligat
            ad carnalem copulam, quia ad hoc dat alteri sui corporis potestatem. Ergo frigidus, qui
            non potest carnaliter copulari, non potest matrimonium contrahere.</p>
          <p xml:id="ta-l4d34q1-d1e245">Respondeo dicendum, quod in matrimonio est contractus quidam, quo unus alteri obligatur
            ad debitum carnale solvendum; unde sicut in aliis contractibus non est conveniens
            obligatio si aliquis se obliget ad hoc quod non potest dare vel facere; ita non est
            conveniens matrimonii contractus, si fiat ab aliquo qui debitum carnale solvere non
            possit; et hoc impedimentum vocatur impotentia coeundi nomine generali, quae quidem
            potest esse vel ex causa intrinseca et naturali, vel ex causa extrinseca accidentali,
            sicut per maleficium, de qua post dicetur. Si autem sit ex causa naturali, hoc potest
            esse dupliciter; quia vel est temporalis, cui potest subveniri beneficio medicinae, vel
            processu aetatis; et tunc non solvit matrimonium; vel est perpetua, et tunc solvit
            matrimonium; ita quod ille ex cujus parte allegatur impedimentum, perpetuo maneat absque
            spe conjugii, alius nubat cui vult in domino. Ad hoc autem cognoscendum, utrum sit
            impedimentum perpetuum vel non perpetuum, Ecclesia tempus determinatum adhibuit, in quo
            hujus rei posset esse experimentum, scilicet triennium; ita quod si post triennium, in
            quo fideliter ex utraque parte dederunt operam carnali copulae implendae, inveniatur
            matrimonium non esse consummatum, judicio Ecclesiae dissolvitur. Tamen in hoc Ecclesia
            quandoque errat; quia per triennium quandoque non sufficienter potest experiri
            perpetuitas impotentiae. Unde si Ecclesia se deceptam inveniat per hoc quod ille in quo
            erat impedimentum, invenitur carnalem copulam cum eadem vel alia perfecisse, reintegrat
            praecedens matrimonium, et dirimit secundum, quamvis de ejus licentia sit factum.</p>
          <p xml:id="ta-l4d34q1-d1e249">Ad primum ergo dicendum, quod quamvis actus carnalis copulae non sit de essentia
            matrimonii, tamen potentia ad hoc est de essentia ejus; quia per matrimonium datur
            utrique conjugum potestas in corpore alterius respectu carnalis copulae.</p>
          <p xml:id="ta-l4d34q1-d1e252">Ad secundum dicendum, quod caliditas superflua vix potest esse impedimentum perpetuum.
            Si tamen inveniretur quod per triennium impediret carnalem copulam, judicaretur
            perpetuum. Tamen quia frigiditas magis et frequentius impedit (tollit enim non solum
            commixtionem seminum, sed etiam rigorem membrorum, quo fit conjunctio corporum); ideo
            frigiditas magis hic ponitur impedimentum quam caliditas, cum omnis defectus naturalis
            ad frigiditatem reducatur.</p>
          <p xml:id="ta-l4d34q1-d1e255">Ad tertium dicendum, quod vetuli quamvis quandoque non habeant caliditatem sufficientem
            ad generandum, tamen habent caliditatem sufficientem ad carnalem copulam; et ideo
            conceditur eis matrimonium, secundum quod est in remedium; quamvis non competat eis
            secundum quod est in officium naturae.</p>
          <p xml:id="ta-l4d34q1-d1e258">Ad quartum dicendum, quod in quolibet contractu hoc universaliter tenetur, quod ille
            qui est impotens ad solvendum aliquid, non reputatur idoneus ad contractum illum quo se
            obligat ad ejus solutionem. Tamen impotens potest esse tripliciter. Uno modo, quia non
            potest solvere de jure; et sic talis impotentia omnibus modis facit contractum esse
            nullum, sive sciat ille cum quo facit talem contractum hanc impotentiam, sive non. Alio
            modo quia non sit solvendo de facto; et tunc si sciat ille cum quo contrahit, hanc
            impotentiam, et nihilominus contrahit, ostenditur quod alium finem ex contractu quaerit,
            et ideo contractus stat; si autem nescit, tunc contractus nullus est. Et ideo
            frigiditas, quae causat talem impotentiam ut homo non possit de facto solvere debitum,
            et conditio servitutis per quam homo non potest de facto libere reddere; impediunt
            matrimonium, quando alter conjugum ignorat hoc quod alius non potest reddere debitum.
            Impedimentum autem per quod aliquis non potest de jure reddere debitum, ut
            consanguinitas, annullat contractum matrimonium, sive sciat alter, sive non; et propter
            hoc Magister ponit quod haec duo faciunt personas omnino illegitimas.</p>
          <p xml:id="ta-l4d34q1-d1e261">Ad quintum dicendum, quod non potest esse perpetuum impedimentum naturale in viro
            respectu unius personae et non respectu alterius; sed si non possit implere carnalem
            actum cum virgine, et possit cum corrupta, tunc medicinaliter aliquo instrumento posset
            claustra pudoris frangere, et ei conjungi. Nec esset hoc contra matrimonium; quia non
            fieret ad delectationem, sed ad medicamentum. Abominatio autem mulieris non est causa
            naturalis, sed accidentalis extrinseca; et ideo de ea idem est judicium quod de
            maleficio, de quo post dicetur.</p>
          <p xml:id="ta-l4d34q1-d1e264">Ad sextum dicendum, quod mas est agens in generatione, sed femina est patiens; et ideo
            major caliditas requiritur in viro ad opus generationis quam in muliere; unde
            frigiditas, quae facit virum impotentem, non faceret mulierem impotentem. Sed in muliere
            potest esse impedimentum naturale ex causa alia, scilicet arctatione; et tunc idem est
            judicium de arctatione mulieris, et de frigiditate viri.</p>

        </div>
        <div xml:id="ta-l4d34q1-Dd1e268" type="articulus">
          <head xml:id="ta-l4d34q1-Hd1e270">Articulus 3</head>

          <head xml:id="ta-l4d34q1-Hd1e273" type="questionTitle">Utrum maleficium possit matrimonium impedire</head>

          <p xml:id="ta-l4d34q1-d1e276">Ad tertium sic proceditur. Videtur quod maleficium non possit matrimonium impedire.
            Hujusmodi enim maleficia fiunt operatione Daemonum. Sed Daemones non habent potestatem
            impediendi matrimonii actum magis quam alios corporales actus, quos impedire non
            possunt; quia sic totum mundum perverterent; si comestionem et gressum et alia hujusmodi
            impedirent. Ergo per maleficia non potest impediri matrimonium.</p>
          <p xml:id="ta-l4d34q1-d1e279">Praeterea, opus Dei est fortius quam opus Diaboli. Sed maleficium est opus Diaboli.
            Ergo non potest impedire matrimonium, quod est opus Dei.</p>
          <p xml:id="ta-l4d34q1-d1e282">Praeterea, nullum impedimentum dirimit contractum matrimonii, nisi sit perpetuum. Sed
            maleficium non potest esse impedimentum perpetuum: quia cum Diabolus non habeat
            potestatem nisi super peccatores, expulso peccato tolletur maleficium; vel etiam per
            aliud maleficium, vel per exorcismos Ecclesiae, qui sunt ordinati ad reprimendam vim
            Daemonum. Ergo maleficium non potest impedire matrimonium.</p>
          <p xml:id="ta-l4d34q1-d1e286">Praeterea, carnalis copula non potest impediri nisi impediatur potentia generandi, quae
            est principium ejus. Sed unius viri potentia generativa se habet ad omnes mulieres
            aequaliter. Ergo per maleficium non potest esse impedimentum respectu unius viri, nisi
            sit respectu omnium.</p>
          <p xml:id="ta-l4d34q1-d1e289">Sed contra est quod dicitur in Decret. 33, qu. 1: <quote xml:id="ta-l4d34q1-Qd1e291">si per sortiarias vel
              maleficas</quote>; et infra: <quote xml:id="ta-l4d34q1-Qd1e294">si sanari non potuerint, separari
            valebunt</quote>.</p>
          <p xml:id="ta-l4d34q1-d1e298">Praeterea, potestas Daemonis est major quam hominis. Job 40, 24: <quote xml:id="ta-l4d34q1-Qd1e300">non est
              potestas super terram quae comparetur ei</quote>. Sed opere humano potest aliquis vir
            fieri impotens ad carnalem copulam per aliquam potestatem, vel castraturam; et ex hoc
            matrimonium impediri. Ergo multo fortius hoc virtute Daemonis fieri potest.</p>
          <p xml:id="ta-l4d34q1-d1e304">Respondeo dicendum, quod quidam dixerunt, quod maleficium nihil erat in mundo, nisi in
            aestimatione hominum, qui effectus naturales, quorum causae sunt occultae, maleficiis
            imputabant. Sed hoc est contra auctoritates sanctorum, qui dicunt, quod Daemones habent
            potestatem supra corpora, et supra imaginationem hominum, quando a Deo permittuntur;
            unde per eos malefici signa aliqua facere possunt. Procedit autem haec opinio ex radice
            infidelitatis, sive incredulitatis, quia non credunt esse Daemones nisi in aestimatione
            vulgi tantum, ut terrores quos homo sibi ipsi facit ex sua aestimatione, imputet
            Daemoni; et quia etiam ex imaginatione vehementi aliquae figurae apparent in sensu tales
            quales homo cogitat, et tunc creduntur Daemones videri. Sed haec vera fides repudiat,
            per quam Angelos de caelo cecidisse, et Daemones esse credimus, et ex subtilitate suae
            naturae multa posse quae nos non possumus; et ideo illi qui eos ad talia facienda
            inducunt, malefici vocantur. Et ideo dixerunt alii, quod per maleficia praestari potest
            impedimentum carnali copulae; sed nullum tale est perpetuum; unde non dirimit
            matrimonium contractum; et dicunt, jura quae hoc dicebant, esse revocata. Sed hoc est
            contra experimentum, et contra nova jura, quae antiquis concordant. Et ideo
            distinguendum est: quia impotentia coeundi ex maleficio aut est perpetua, et tunc
            matrimonium dirimit; aut non est perpetua, et tunc non dirimit. Et ad hoc experiendum
            eodem modo Ecclesia tempus praefixit, triennium scilicet, sicut de frigiditate dictum
            est. Tamen haec est differentia inter maleficium et frigiditatem: quia qui est impotens
            ex frigiditate, sicut est impotens ad unam, ita ad aliam; et ideo quando matrimonium
            dirimitur, non datur ei licentia ut alteri conjungatur: sed ex maleficio homo potest
            esse impotens ad unam, et non ad aliam; et ideo quando judicio Ecclesiae matrimonium
            dirimitur, utrique datur licentia quod alteram copulam quaerat.</p>
          <p xml:id="ta-l4d34q1-d1e307">Ad primum ergo dicendum, quod quia corruptio peccati prima, per quam homo servus est
            factus Diaboli, in nos per actum generantem devenit, ideo maleficii potestas permittitur
            Diabolo a Deo in hoc actu magis quam in aliis; sicut in serpentibus magis ostenditur
            virtus maleficiorum, ut dicitur, quam in aliis animalibus, quia per serpentem Diabolus
            mulierem tentavit.</p>
          <p xml:id="ta-l4d34q1-d1e310">Ad secundum dicendum, quod opus Dei potest opere Diaboli impediri divina permissione;
            non quod Diabolus Deo sit fortior, ut per violentiam opera ejus destruat.</p>
          <p xml:id="ta-l4d34q1-d1e314">Ad tertium dicendum, quod maleficium est ita perpetuum quod non potest habere remedium
            humano opere; quamvis Deus posset remedium praestare Daemonem cogendo, vel etiam Daemon
            desistendo. Non enim oportet semper ut id quod per maleficium factum est, possit per
            maleficium aliud destrui, ut ipsi malefici confitentur, et tamen si posset per
            maleficium remedium adhiberi, nihilominus perpetuum reputaretur: quia nullo modo debet
            aliquis Daemonis auxilium per maleficia invocare. Similiter non oportet quod si propter
            peccatum aliquod data est Diabolo potestas in aliquem, cessante peccato cesset potestas:
            quia poena interdum remanet culpa transeunte. Similiter etiam exorcismi Ecclesiae non
            valent ad reprimendum Daemones semper quantum ad omnes molestias corporales, judicio
            divino hoc exigente; semper tamen valent contra illas infestationes Daemonum contra quas
            principaliter instituta sunt.</p>
          <p xml:id="ta-l4d34q1-d1e317">Ad quartum dicendum, quod maleficium quandoque potest praestare impedimentum ad omnes,
            quandoque ad unam tantum: quia Diabolus voluntaria causa est, non ex necessitate naturae
            agens. Et praeterea impedimentum maleficii potest esse ex impressione Daemonis in
            imaginatione hominis, ex qua tollitur viro concupiscentia movens ad talem mulierem, et
            non ad aliam.</p>

        </div>
        <div xml:id="ta-l4d34q1-Dd1e322" type="articulus">
          <head xml:id="ta-l4d34q1-Hd1e324">Articulus 4</head>

          <head xml:id="ta-l4d34q1-Hd1e327" type="questionTitle">Utrum furia impediat matrimonium</head>

          <p xml:id="ta-l4d34q1-d1e330">Ad quartum sic proceditur. Videtur quod furia non impediat matrimonium. Matrimonium
            enim spirituale, quod in Baptismo contrahitur, est dignius quam carnale. Sed furiosi
            possunt baptizari. Ergo et matrimonium contrahere.</p>
          <p xml:id="ta-l4d34q1-d1e333">Praeterea, frigiditas impedit matrimonium, inquantum impedit carnalem copulam, quae non
            impeditur per furiam. Ergo nec matrimonium.</p>
          <p xml:id="ta-l4d34q1-d1e336">Praeterea, matrimonium non dirimitur nisi per aliquod impedimentum perpetuum. Sed de
            furia non potest sciri quod sit impedimentum perpetuum. Ergo non dirimit
            matrimonium.</p>
          <p xml:id="ta-l4d34q1-d1e340">Praeterea, in versibus praedictis sufficienter continentur impedimenta dirimentia
            matrimonium. Sed ibi non fit mentio de furia. Ergo et cetera.</p>
          <p xml:id="ta-l4d34q1-d1e343">Sed contra, plus tollit rationis usum furia quam error. Sed error impedit matrimonium.
            Ergo et furia.</p>
          <p xml:id="ta-l4d34q1-d1e346">Praeterea, furiosi non sunt idonei ad aliquem contractum faciendum. Sed matrimonium est
            contractus quidam. Ergo et cetera.</p>
          <p xml:id="ta-l4d34q1-d1e349">Respondeo dicendum, quod furia aut praecedit matrimonium, aut sequitur. Si sequitur,
            nullo modo dirimit matrimonium. Si autem praecedit; aut furiosus habet lucida
            intervalla, aut non. Si habet, tunc quamvis dum est in illo intervallo non sit tutum
            quod matrimonium contrahat, quia nescit prolem educare; tamen si contrahit, matrimonium
            est. Si autem non habet, vel si quando non habet, contrahit; tunc quia non potest esse
            consensus ubi deest rationis usu, non erit verum matrimonium.</p>
          <p xml:id="ta-l4d34q1-d1e352">Ad primum ergo dicendum, quod usus rationis non exigitur ad Baptismum quasi causa
            ipsius, sicut exigitur ad matrimonium; et ideo non est similis ratio. Tamen de Baptismo
            furiosorum supra, distinct. 6, dictum est.</p>
          <p xml:id="ta-l4d34q1-d1e355">Ad secundum dicendum, quod furia impedit matrimonium ratione causae suae, quae est
            consensus, quamvis non ratione actus, ut frigiditas. Sed tamen simul cum frigiditate
            Magister determinat, quia utrumque est quidam naturae defectus.</p>
          <p xml:id="ta-l4d34q1-d1e359">Ad tertium dicendum, quod momentaneum impedimentum, quod causam matrimonii, scilicet
            consensum, impedit, matrimonium totaliter tollit. Sed impedimentum quod impedit actum,
            oportet esse perpetuum ad hoc quod matrimonium tollat.</p>
          <p xml:id="ta-l4d34q1-d1e362">Ad quartum dicendum, quod hoc impedimentum reducitur ad errorem: quia utrobique
            defectus consensus ex parte rationis est.</p>

        </div>
        <div xml:id="ta-l4d34q1-Dd1e366" type="articulus">
          <head xml:id="ta-l4d34q1-Hd1e368">Articulus 5</head>

          <head xml:id="ta-l4d34q1-Hd1e371" type="questionTitle">Utrum incestus quo quis cognoscit sororem uxoris suae,
            matrimonium dirimat</head>

          <p xml:id="ta-l4d34q1-d1e374">Ad quintum sic proceditur. Videtur quod incestus quo quis cognoscit sororem uxoris
            suae, matrimonium non dirimat. Quia mulier non debet puniri pro peccato viri. Sed
            puniretur, si matrimonium solveretur. Ergo et cetera.</p>
          <p xml:id="ta-l4d34q1-d1e377">Praeterea, plus peccat qui propriam consanguineam cognoscit, quam qui cognoscit
            consanguineam uxoris. Sed primum peccatum non impedit matrimonium. Ergo nec
            secundum.</p>
          <p xml:id="ta-l4d34q1-d1e380">Praeterea, si in poenam peccati hoc infligitur, videtur, etiam si mortua uxore cum alia
            contrahat incestuosus, quod separari debeant; quod non est verum.</p>
          <p xml:id="ta-l4d34q1-d1e384">Praeterea, hoc etiam impedimentum non connumeratur inter alia supra enumerata. Ergo non
            dirimit contractum matrimonium.</p>
          <p xml:id="ta-l4d34q1-d1e387">Sed contra, quia per hoc quod cognoscit sororem uxoris, contrahitur affinitas ad
            uxorem. Sed affinitas dirimit matrimonium contractum. Ergo et incestus praedictus.</p>
          <p xml:id="ta-l4d34q1-d1e390">Praeterea, in quo quis peccat, in hoc punitur. Sed talis peccat contra matrimonium.
            Ergo debet puniri, ut matrimonio privetur.</p>
          <p xml:id="ta-l4d34q1-d1e393">Respondeo dicendum, quod si aliquis cognoscit sororem aut aliam consanguineam uxoris
            suae ante matrimonium contractum, etiam post sponsalia, oportet matrimonium separari
            ratione affinitatis contractae. Si autem post matrimonium contractum et consummatum, non
            debet totaliter separari matrimonium; sed vir amittit jus petendi debitum, nec potest
            petere sine peccato; sed tamen debet reddere petenti, quia uxor non debet puniri de
            peccato viri. Sed post mortem uxoris debet omnino manere absque spe conjugii, nisi cum
            eo dispensetur propter fragilitatem suam, cui timetur de illicito coitu. Si tamen
            praeter dispensationem contrahat, peccat contra statutum Ecclesiae faciens; non tamen
            propter hoc matrimonium separandum est.</p>
          <p xml:id="ta-l4d34q1-d1e396">Et per hoc patet solutio ad objecta: quia incestus ponitur matrimonii impedimentum non
            tam ratione culpae, quam ratione affinitatis quam causat; et ideo etiam non connumeratur
            aliis impedimentis, sed in impedimento affinitatis includitur.</p>
        </div>
        <div xml:id="ta-l4d34q1-Dd1e400">
          <head xml:id="ta-l4d34q1-Hd1e402">Expositio textus</head>
          <p xml:id="ta-l4d34q1-d1e405"><quote xml:id="ta-l4d34q1-Qd1e406">Maneant uterque innupti</quote>. Hoc intelligitur quando ex utroque impedimentum
            allegatur: alias ille tantum innuptus manere debet ex cujus parte impedimentum
            proponitur. <quote xml:id="ta-l4d34q1-Qd1e409">Quod si mulier causetur, et dicat: volo esse mater, et filios
              procreare</quote> et cetera. Videtur ex hoc quod ratione sterilitatis matrimonium
            solvi possit. Et dicendum, quod non: quia in sterilibus etsi matrimonium non habeat
            intentum suum, secundum quod est in officium naturae, habet tamen secundum quod est in
            remedium per carnalem copulam; unde ponitur hic procreatio filiorum pro carnali copula,
            quam mulieres verecundantur expetere. <quote xml:id="ta-l4d34q1-Qd1e412">Septima manu propinquorum juret quod
              nunquam carnaliter convenerint</quote>. Divortium hoc modo fieri debet. Cum impotentia
            coeundi allegatur, si uterque confiteatur, scilicet vir et uxor; vel si est evidens
            impedimentum, ut in eunuchis, possunt statim separari. Si autem non est evidens,
            praecipiendum est eis ut adhuc cohabitent bona fide carnali copulae operam dantes. Quod
            si usque ad triennium fieri nequit, tunc jurabit uterque quod bona fide operam dantes,
            carnaliter conjungi non potuerunt; et ut divortium non de facili celebretur, requiritur
            quod septem de propinquis, qui melius de hoc possunt per signa probabilia scire
            veritatem, jurent quod credant eos verum dixisse. <quote xml:id="ta-l4d34q1-Qd1e415">Perjurii crimine rei
              teneantur</quote>; idest, eorum testimonium ita pro nihilo computatur ac si perjuri
            essent; non tamen culpam aut infamiam perjurii incurrunt, si eos verum dicere credebant.
              <quote xml:id="ta-l4d34q1-Qd1e418">Sed si vir asserit se debitum reddidisse uxori, et illa diffitetur, cui potius
              fides habenda sit merito quaeritur</quote>. Item sciendum, quod quando vir asserit
            copulam carnalem praecessisse, mulier negat; standum est juramento viri, nisi per
            aspectum corporis sui mulier probare velit virum esse mentitum. Si tamen vir falsum
            jurat, et uxor contrarium non possit probare, potest sibi providere de seorsum jacendo,
            ne ex impetitione viri ad libidinem provocetur, et periculum incontinentiae immineat. Si
            autem vir neget carnalem copulam praecessisse, non est standum juramento ejus, quamvis
            sit caput mulieris, si mulier affirmet: quia sic daretur facultas multis viris
            dimittendi uxores suas. <quote xml:id="ta-l4d34q1-Qd1e421">Quod in fine hujus capituli continetur, ex rigore magis
              dictum intelligendum est quam ex canonica aequitate</quote>. Sciendum est, quod si
            maleficium fuerit generaliter respectu cujuslibet faciens impotentiam coeundi, tunc si
            alteri nupserit, ostendetur impedimentum non fuisse perpetuum; unde debet ad prius
            conjugium redire. Si autem fuerit personale, idest respectu specialis personae, cum
            utrique detur licentia alteri nubendi; non potest reddita potentia nubendi ad pristinum
            matrimonium redire, quia nullum fuit, et secundum est verum matrimonium. <quote xml:id="ta-l4d34q1-Qd1e425">Sed si
              contractum fuerit, non separentur</quote>. Hoc intelligitur, si fuit contractum quando
            habebant lucida intervalla. <quote xml:id="ta-l4d34q1-Qd1e428">Nec propriae uxori licet sibi reddere
            debitum</quote>. Hoc non tenetur modo. Vel dicendum, quod reddere debitum vocat
            universaliter carnalem copulam, quia privatus est quantum est ex parte sua, quamvis
            uxori suum jus remaneat. Quamvis enim matrimonium non claudicet, tamen jus petendi
            debitum potest esse in uno, et non in alio.</p>
        </div>
      </div>
    </body>
  </text>
</TEI>