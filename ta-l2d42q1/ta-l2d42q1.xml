<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber II, Distinctio 42, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Liber II, Distinctio 42, Quaestio 1</title>
          <date when="2016-03-18">March 18, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-18">March 18, 2016</date>
      </publicationStmt>
      <sourceDesc>
        <p>1856 editum</p>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on"> </div>
    </front>
    <body>
      <div xml:id="ta-l2d42q1">
        <head xml:id="ta-l2d42q1-Hd1e89">Quaestio 1</head>

        <div xml:id="ta-l2d42q1-Dd1e92">
          <head xml:id="ta-l2d42q1-Hd1e94">Prooemium</head>
          <p xml:id="ta-l2d42q1-d1e97">Postquam determinavit de peccato in generali, hic determinat de peccato in comparatione
            ad partes ejus, et dividitur in partes duas: in prima determinat diversas peccatorum
            partes et modos; in secunda specialiter determinat de quodam peccato quod omnia alia
            transcendit, 43 dist.: <quote xml:id="ta-l2d42q1-Qd1e99">est praeterea quoddam genus peccati ceteris
              gravius</quote>. Prima in duas: in prima inquirit ea quae possunt ad constitutionem
            unius peccati convenire, quasi integrantia peccatum et constituentia; in secunda
            prosequitur diversas peccatorum divisiones, ibi: <quote xml:id="ta-l2d42q1-Qd1e102">modi autem peccatorum varias in
              Scriptura habent distinctiones</quote>. Prima dividitur in duas: in prima inquirit, an
            actio exterior et voluntas conveniant ad constitutionem unius peccati; in secunda
            inquirit, utrum adhuc sit aliquid aliud in peccato praeter actum interiorem et
            exteriorem, ibi: <quote xml:id="ta-l2d42q1-Qd1e105">praeterea solet quaeri, cum ab aliquo perpetrato voluntate
              peccato voluntas id agendi et actio transierit (...) utrum illud peccatum, usquequo
              poeniteat, sit in eo</quote>. Circa primum duo facit: primo movet quaestionem; secundo
            determinat eam, secundum diversorum opiniones, ibi: <quote xml:id="ta-l2d42q1-Qd1e108">quidam dicunt unum esse
              peccatum</quote>. Et haec dividitur in tres, secundum tres objectiones, quibus una
            opinio contra aliam invehitur: secunda incipit, ibi: <quote xml:id="ta-l2d42q1-Qd1e111">sed adhuc eisdem
              objicitur</quote>; tertia, ibi: <quote xml:id="ta-l2d42q1-Qd1e115">item adhuc quaestioni instant. Praeterea, solet
              quaeri, cum ab aliquo perpetrato voluntate peccato voluntas id agendi et actio
              transierit (...) utrum illud peccatum usquequo poeniteat, sit in eo</quote>. Hic
            inquirit utrum praeter actum interiorem et exteriorem, sit aliquid aliud in peccato quod
            remaneat, actu transeunte; et circa hoc tria facit: primo ostendit quod transeunte actu
            interiori et exteriori, remaneat reatus; secundo ostendit quot modis reatus dicitur,
            ibi: <quote xml:id="ta-l2d42q1-Qd1e118">reatus in Scriptura multipliciter accipitur</quote>: tertio secundum reatus
            diversitatem assignat diversa genera peccatorum, ibi: <quote xml:id="ta-l2d42q1-Qd1e121">duo enim sunt peccatorum
              genera</quote>. Hic quinque quaeruntur: 1 si voluntas et actus exterior sunt unum; 2
            si transeunte actu, remanet reatus; 3 de divisione peccatorum per veniale et mortale,
            quae penes reatum sumitur; 4 de differentia venialis et mortalis, et praecipue quantum
            ad genus operis; 5 utrum peccatum mortale poenam aeternam mereatur, et in hoc a veniali
            differat.</p>
        </div>
        <div xml:id="ta-l2d42q1-Dd1e126" type="articulus">
          <head xml:id="ta-l2d42q1-Hd1e128">Articulus 1</head>

          <head xml:id="ta-l2d42q1-Hd1e131" type="question-title">Utrum voluntas peccati et actus sint duo peccata</head>

          <p xml:id="ta-l2d42q1-d1e134">Ad primum sic proceditur. Videtur quod voluntas et actus sint duo peccata. Quia
            Augustinus dicit, quod ex hoc est aliquid peccatum, quia divinis legibus contrariatur.
            Sed duo praecepta sunt diversa, quibus prohibetur voluntas interior et actus exterior,
            ut patet Exod. 20: <quote xml:id="ta-l2d42q1-Qd1e136">non furaberis</quote>; item: <quote xml:id="ta-l2d42q1-Qd1e139">non concupisces rem
              proximi tui</quote>. Ergo actus exterior et interior, idest voluntas prava, sunt
            diversa peccata.</p>
          <p xml:id="ta-l2d42q1-d1e143">Praeterea, non potest aliquis magis malus effici et magis peccator nisi per hoc quod
            peccatum peccato accumulatur. Sed magis peccat qui voluntate et actu peccat, quam qui
            voluntate vel actu tantum, ut patet Matth. 5: ubi gravior poena redditur opprobria
            dicenti, quam solum contra fratrem irato. Ergo oportet quod actus additus exterior sit
            aliud peccatum.</p>
          <p xml:id="ta-l2d42q1-d1e146">Praeterea, diversorum habituum sunt diversi actus. Sed non est idem habitus perficiens
            id quod est rationale per essentiam, et rationale per participationem. Cum igitur
            peccatum voluntatis sit in actu ejus quod est rationale per essentiam, quia voluntas in
            ratione est, ut Damascenus, et philosophus dicunt; actus autem exterior in eo quod est
            rationale per participationem, quo mediante ab intellectu motus exterior egreditur;
            videtur quod non sit unum peccatum voluntatis et actus exterioris.</p>
          <p xml:id="ta-l2d42q1-d1e150">Praeterea, multiplicato superiori multiplicatur inferius: unus enim homo non est plura
            animalia. Sed actus est superior ad peccatum: quia peccatum nihil est aliud quam quidam
            actus inordinatus. Cum igitur actus voluntatis et actus exterior sint diversi actus,
            quia a diversis procedunt potentiis, videtur quod non sunt unum peccatum voluntas
            interior et actus exterior.</p>
          <p xml:id="ta-l2d42q1-d1e153">Praeterea, unum accidens non potest in diversis subjectis esse. Sed actus interior est
            sicut in subjecto in voluntate, cujus est actus; actus autem exterior in potentia
            movente organum. Ergo non potest esse unum peccatum, cum peccatum sit quoddam
            accidens.</p>
          <p xml:id="ta-l2d42q1-d1e156">Sed contra, pluribus peccatis debentur diversae poenae. Sed non injungitur alia poena
            in satisfactione pro voluntate interiori et actu exteriori, sed una tantum. Est ergo
            unum peccatum.</p>
          <p xml:id="ta-l2d42q1-d1e159">Praeterea, ubi unum propter alterum, ibi tantum unum, ut philosophus dicit. Sed actus
            exterior non est peccatum nisi propter voluntatem. Ergo voluntas et actus exterior non
            sunt duo peccata, sed unum.</p>
          <p xml:id="ta-l2d42q1-d1e162">Dicendum, quod cum unum et ens convertantur, oportet ut secundum idem a quo res habet
            esse, judicium de ejus unitate et multiplicatione accipiatur, sicut patet in
            naturalibus, ubi res quae habet esse per formam, habet etiam unitatem per formam; unde
            oportet quod diversarum rerum sint diversae formae: et quamvis fortassis principium
            multiplicationis formae sit materiae divisio, ut in his quae numero tantum differunt,
            nihilominus tamen non posset esse pluralitas hominum, nisi essent plures formae humanae,
            et sic de aliis. Sicut autem superius ostensum est, actus non ponitur in genere moris
            nisi propter voluntatem, scilicet secundum quod est a voluntate elicitus vel imperatus;
            et ideo secundum unitatem voluntatis est sumendum judicium de unitate ejus quod in
            genere moris dicitur; unde contingit aliquid quod est unum in genere naturae
            consideratum, ut unum motum continuum, esse plures secundum quod ad genus moris
            retorquetur, si voluntas in actu varietur; ut quando bona intentione quis incipit, et
            mala terminat, ut supra ostensum est dist. 40, qu. 1, art. 4: et e contrario contingit
            esse actus plures, secundum quod ad genus naturae referuntur, qui tamen sunt unum
            secundum quod in genere moris considerantur, ut patet in eo qui furatur: quia omnes
            actus ejus, qui ad finem furti ordinantur, peccatum sunt, cum mala intentione fiant, qui
            possunt valde multi esse; et tamen omnes computantur ut unum peccatum, quia non habent
            rationem peccati nisi secundum quod per unam voluntatem in unum perversum finem
            ordinantur. Sic ergo distinguere oportet in proposito: quia cum quaeritur utrum voluntas
            et actus exterior sint diversa peccata, aut intelligitur de voluntate conjuncta actui
            exteriori, aut de voluntate praecedente. Si de conjuncta, sic oportet quod peccatum unum
            sit voluntas interior et actus exterior, quia voluntatis non multiplicatur actus. Si
            autem de voluntate separata, sic est aliud peccatum, quia actus voluntatis
            multiplicatur. Quando enim actum explet exteriorem, etiam actum voluntatis iterat; et
            ideo oportet quod sint duo peccata non propter diversitatem actus interioris et
            exterioris, sed propter diversitatem duorum actuum interiorum voluntatis.</p>
          <p xml:id="ta-l2d42q1-d1e165">Ad primum ergo dicendum, quod in hoc praecepto: <quote xml:id="ta-l2d42q1-Qd1e167">non concupisces rem proximi
              tui</quote>, non prohibetur illa voluntas furandi quae est conjuncta actui, sed quae
            est ab actu separata, quod etiam sine actu quamdam turpem jucunditatem habet; quae autem
            conjuncta est actui, prohibetur illo praecepto quo furtum prohibetur: nihil enim cadit
            sub praecepto vel prohibitione nisi secundum quod est in voluntate.</p>
          <p xml:id="ta-l2d42q1-d1e172">Ad secundum dicendum, quod intensio et remissio in his quae secundum magis et minus
            dicuntur, non est per additionem, sicut in his quae secundum quantitatem augmentantur,
            in quibus quantitas quantitati additur, ut major quantitas fiat: non enim calor calori
            additur ut magis calidum fiat, nec curvitas curvitati, ut fiat magis curvum, ut in 4
            Physic. dicitur: sed causatur intensio ex hoc quod illud quod intenditur, magis
            perfectum invenitur, et opposito impermixtius. Unde non oportet ad hoc quod aliquid
            magis peccet, quod peccatum addatur (quia sic quaelibet circumstantia aggravans,
            peccatum esset) sed oportet ut deformitas peccati perfectior sit: et hoc contingit
            quando aliquis per actum exteriorem peccat; quia major est deformitas quae in actu
            interiori et exteriori est, quam illa quae tantum in voluntate est; nisi forte sit
            voluntas completa, quae pro actu reputatur.</p>
          <p xml:id="ta-l2d42q1-d1e175">Ad tertium dicendum, quod a diversis habitibus diversi actus eliciuntur; non tamen
            oportet quod semper illi actus diversi sint diversa peccata, vel etiam diversa merita;
            sed possunt esse unum, ut patet praecipue quando unum peccatum imperat actum alterius
            peccati, ut cum quis furatur propter gulam; est enim tunc unum peccatum diversas habens
            deformitates, quamvis sint ibi plures actus.</p>
          <p xml:id="ta-l2d42q1-d1e178">Ad quartum dicendum, quod actus simpliciter acceptus, non est genus peccati nisi
            secundum quod sub voluntate cadit; et ideo ubi non multiplicatur actus voluntatis, non
            multiplicatur peccatum.</p>
          <p xml:id="ta-l2d42q1-d1e181">Ad quintum dicendum, quod peccatum sicut in primo subjecto est in voluntate, sicut
            supra, dist. praec., quaest. 2, art. 2, dictum est: et ideo non est inconveniens ut et
            peccatum in diversis actibus consistat: quia inquantum sunt actus, habent subjecta
            diversa, potentias scilicet elicientes actum; inquantum vero ad genus moris pertinent,
            habent unum subjectum voluntatem.</p>
        </div>
        <div xml:id="ta-l2d42q1-Dd1e185" type="articulus">
          <head xml:id="ta-l2d42q1-Hd1e187">Articulus 2</head>

          <head xml:id="ta-l2d42q1-Hd1e190" type="question-title">Utrum reatus peccati maneat post peccatum</head>

          <p xml:id="ta-l2d42q1-d1e193">Ad secundum sic proceditur. Videtur quod post actum peccati reatus non remaneat.
            Cessante enim causa, cessat effectus. Sed aliquis non est reus poenae nisi propter
            actum. Ergo post actum non remanet reatus.</p>
          <p xml:id="ta-l2d42q1-d1e196">Si dicatur, quod aliquis est reus poenae, non solum quia hoc facit, sed indifferenter
            quia hoc facit vel quia hoc fecit; contra. Manente causa, manet effectus. Sed ex quo
            aliquis actum peccati fecit, non potest illud non fecisse; quia ut quod praeteritum est
            non fuerit, etiam nec Deus facere potest, ut in 1 libro dictum est, dist. 24, quaest. 2,
            art. 2. Ergo nunquam aliquis a reatu culpae absolvi posset.</p>
          <p xml:id="ta-l2d42q1-d1e199">Si dicatur, quod reatus manet post actum propter effectum quem actus in subjecto
            relinquit, qui removeri potest; contra. Effectus relictus ex actu, est dispositio
            habitus. Sed propter neutrum istorum homo reus poenae tenetur, quia homo a reatu poenae
            absolvitur adhuc dispositione ad peccatum per consuetudinem inducta in eo manente: et
            similiter quandoque dispositio et habitus tollitur; et tamen reatus remanet, ut quando
            aliquis per avaritiam peccans, habitum avaritiae acquirit, qui postmodum habitus
            corrumpitur in eodem per prodigalitatis actus, ex quibus habitus contrarius generatur,
            etiam sine hoc quod gratia interveniat, quae reatum solvit. Ergo non potest dici, quod
            propter effectum relictum ex actu, reatus post actum remaneat.</p>
          <p xml:id="ta-l2d42q1-d1e203">Si dicatur, quod non manet reatus post actum propter effectum praedictum, sed propter
            maculam; contra. Macula illa si non sit dispositio vel habitus, nihil aliud potest esse
            quam gratiae privatio. Sed privatio gratiae communis est omnibus peccatis mortalibus.
            Ergo ex omnibus mortalibus manet una macula, et ita unus reatus; quod falsum est.</p>
          <p xml:id="ta-l2d42q1-d1e206">Praeterea, infusa gratia, cessat gratiae privatio. Sed adhuc tamen aliquis reatus
            manet, quo homo ad poenam saltem temporalem obligatur. Ergo non videtur quod per
            privationem gratiae reatus post actum remaneat.</p>
          <p xml:id="ta-l2d42q1-d1e209">Sed contra, nullus punitur juste nisi ad poenam obligatus. Sed peccatores juste
            puniuntur, postquam actu non peccant. Ergo sunt obligati ad poenam: ergo est in eis
            reatus, qui nihil aliud est quam obligatio ad poenam.</p>
          <p xml:id="ta-l2d42q1-d1e212">Praeterea, sicut se habet actus virtutis ad praemium, ita se habet peccati actus ad
            poenam. Sed transeunte actu virtutis, adhuc manet meritum praemii. Ergo transeunte actu
            peccati, adhuc manet reatus poenae.</p>
          <p xml:id="ta-l2d42q1-d1e215">Respondeo dicendum, quod reatus dicitur secundum quod aliquis est reus poenae; et ideo
            proprie reatus nihil est aliud quam obligatio ad poenam: et quia haec obligatio
            quodammodo est media inter culpam et poenam, ex eo quod propter culpam aliquis ad poenam
            obligatur; ideo nomen medii transumitur ad extrema, ut interdum ipsa culpa, vel etiam
            poena, reatus dicatur, ut in littera dicitur. Cum autem poena sit medicina quaedam, ut
            philosophus in 2 Ethic. dicit, et medicina non detur nisi contra defectum aliquem;
            oportet quod ad poenam aliquis pro aliquo defectu obligetur: non quod ille defectus
            semper sanetur per poenam in eo in quo est, ut patet in damnatis, et in fure qui
            suspenditur; sed poena recompensat defectum in statu universi, vel etiam reipublicae,
            propter ordinem justitiae qui in poena apparet. Non autem defectus quilibet ad poenam
            obligat (sunt enim defectus quidam involuntarii magis misericordiam quam iram
            provocantes), sed illi solum defectus qui ex actibus voluntatis relinquuntur poenam
            merentur in eo qui voluntarie in defectum inducitur: unde cum transeunte actu remaneat
            defectus, oportet quod etiam reatus remaneat post actum.</p>
          <p xml:id="ta-l2d42q1-d1e218">Ad primum ergo dicendum, quod causa proxima reatus est ipse defectus per actum peccati
            inductus; actus vero est sicut causa remota: unde non oportet quod transeunte actu
            reatus transeat.</p>
          <p xml:id="ta-l2d42q1-d1e222">Ad secundum dicendum, quod non solum quia verum est dicere aliquem actum peccati
            quandoque egisse, ad poenam obligatur (quia sic quandocumque verum esset dicere eum hoc
            fecisse, esset poenae obnoxius): sed quia defectus manet in ipso adhuc propter actum
            quem prius fecit.</p>
          <p xml:id="ta-l2d42q1-d1e225">Ad tertium dicendum, quod reatus non fundatur, per se loquendo, super dispositionem vel
            habitum, sed per accidens, secundum quod talis dispositio vel habitus cuidam defectui
            conjungitur.</p>
          <p xml:id="ta-l2d42q1-d1e228">Ad quartum dicendum, quod privatio gratiae non habet rationem maculae nisi secundum
            quod ex actu praecedenti inducitur: et ideo secundum diversitatem actuum sunt etiam
            diversae maculae: quamvis enim quolibet actu peccati mortalis quaelibet virtus privetur,
            non tamen eodem modo; sed actu luxuriae castitas per se privatur, et aliae virtutes ex
            consequenti, secundum quod sunt castitati annexae; per furtum autem actus justitiae per
            se, et aliarum virtutum ex consequenti; et sic de aliis: ideo non oportet quod omnium
            peccatorum sit una macula vel unus reatus.</p>
          <p xml:id="ta-l2d42q1-d1e231">Ad quintum dicendum, quod in peccante sunt duo defectus: unus qui est in ipso actu
            peccati, secundum quod aliquis limites legis divinae et rationis rectae transgreditur:
            alius est in ipso peccante, idest privatio virtutis ex priori defectu actus inducta.
            Quamvis autem cum aliquis gratiam recuperat, secundus defectus tollatur, non tamen ex
            toto primus sublatus est: quia oportet ut quantum voluntati suae obedivit praeter legem
            Dei, tantum etiam in contrarium recompenset, ut sic justitiae servetur aequalitas: et
            ideo post gratiam recuperatam injungitur satisfactio, et est adhuc homo reus temporalis
            poenae.</p>
        </div>
        <div xml:id="ta-l2d42q1-Dd1e235" type="articulus">
          <head xml:id="ta-l2d42q1-Hd1e237">Articulus 3</head>

          <head xml:id="ta-l2d42q1-Hd1e240" type="question-title">Utrum peccatum convenienter dividatur in mortale et
            veniale</head>

          <p xml:id="ta-l2d42q1-d1e243">Ad tertium sic proceditur. Videtur quod peccatum inconvenienter per mortale et veniale
            dividatur. Ea enim quae in infinitum differunt, in uno genere non conveniunt, sicut
            creator et creatura, ens et non ens. Sed veniale et mortale sunt hujusmodi; cum uni
            debeatur poena temporalis, alteri aeterna, ut patet in littera. Ergo peccatum per haec
            duo dividi non debet.</p>
          <p xml:id="ta-l2d42q1-d1e246">Praeterea, determinatio diminuens de ratione ejus cui additur, infert oppositum ejus:
            bene enim sequitur: est homo mortuus: ergo non est homo. Sed veniale est determinatio
            diminuens de ratione peccati: ex hoc enim quod peccatum est, est dignum poena, et non
            venia. Ergo veniale peccatum non debet condividere peccatum contra mortale, sicut nec
            animal mortuum condividit animal contra animal vivum.</p>
          <p xml:id="ta-l2d42q1-d1e249">Praeterea, divisio omnis debet fieri per opposita. Sed veniale et mortale non sunt
            opposita, cum se simul compatiantur. Ergo inconvenienter peccatum per mortale et veniale
            dividitur.</p>
          <p xml:id="ta-l2d42q1-d1e253">Praeterea, culpa opponitur gratiae. Sed veniale non opponitur gratiae, quia stat simul
            cum ea. Ergo veniale non est peccatum, et sic non debet dividere genus peccati contra
            mortale.</p>
          <p xml:id="ta-l2d42q1-d1e256">Praeterea, in omni peccato est aversio ab incommutabili bono tamquam formale. Sed
            veniale non habet aversionem a bono incommutabili: quia peccans venialiter non avertitur
            a fine ultimo, sed viae inordinate inhaeret. Ergo veniale peccatum non proprie est
            peccatum; et sic idem quod prius.</p>
          <p xml:id="ta-l2d42q1-d1e259">Sed contra, 1 Joan. 1, 8: <quote xml:id="ta-l2d42q1-Qd1e261" source="http://scta.info/resource/Iio1_8@1-15">si dixerimus quod peccatum non habemus, nos ipsos
              seducimus, et veritas in nobis non est</quote>. Constat autem quod non loquitur de
            mortali peccato, quia sine illo sunt sancti. Ergo oportet ponere peccatum veniale.</p>
          <p xml:id="ta-l2d42q1-d1e265">Praeterea, dispositio et habitus ad eamdem speciem qualitatis pertinent; unde invenitur
            scientia dispositio et habitus. Ergo oportet a simili quod in peccato inveniatur aliquid
            quod se habet per modum dispositionis, et aliquid quod habet perfectam rationem peccati.
            Dispositio autem ad peccatum mortale, est peccatum veniale. Ergo mortale peccatum
            oportet supponere veniale.</p>
          <p xml:id="ta-l2d42q1-d1e268">Respondeo dicendum, quod est duplex modus dividendi commune in ea quae sub ipso sunt,
            sicut est duplex communitatis modus. Est enim quaedam divisio univoci in species per
            differentias quibus aequaliter natura generis in speciebus participatur, sicut animal
            dividitur in hominem et equum, et hujusmodi; alia vero divisio est ejus quod est commune
            per analogiam, quod quidem secundum perfectam rationem praedicatur de uno dividentium,
            et de altero imperfecte et secundum quid, sicut ens dividitur in substantiam et
            accidens, et in ens actu et in ens potentia: et haec divisio est quasi media inter
            aequivocum et univocum; et talis divisio est peccati in mortale et veniale: quia ratio
            peccati perfecte in mortali invenitur; in veniali vero non nisi imperfecte et secundum
            quid; unde minimum quod potest esse de ratione peccati in aliquo actu est in veniali;
            sicut minimum quod potest esse de natura entis est in ente in potentia et in ente per
            accidens, et hoc ipsa nomina ostendunt: quia venia non debetur peccato nisi secundum
            quod aliquam imperfectionem peccati habet; mors autem debetur peccato inquantum peccatum
            est; et ideo mortale peccatum perfectum quid in genere peccati dicit, veniale autem
            imperfectum.</p>
          <p xml:id="ta-l2d42q1-d1e271">Ad primum ergo dicendum, quod mortale et veniale non conveniunt in peccato sicut in
            genere univoce de eis praedicato, sed sicut in eo quod eis per analogiam commune
            est.</p>
          <p xml:id="ta-l2d42q1-d1e275">Ad secundum dicendum, quod venia debetur alicui dupliciter: vel sicut ei quod
            indulgetur, vel sicut ei quod est indulgentiae ratio. Sicut ei quod indulgetur, non
            debetur alicui nisi peccato: quia nihil indulgetur, nisi quod poenam meretur. Sicut ei
            quod est indulgentiae ratio, nunquam venia peccato debetur, sed vel infirmitati, vel
            alicui quod facit imperfectionem in genere peccati. Peccatum autem veniale non dicitur
            veniale sicut remissionis ratio, sed sicut id quod facile remittitur propter
            imperfectionem peccati; unde per hoc quod dicitur veniale, non tollitur tota ratio
            peccati, sicut per hoc quod dicitur mortuum, tollitur tota ratio hominis. Unde non
            sequitur quod veniale peccatum non sit peccatum, sed est imperfectum quid in genere
            peccati.</p>
          <p xml:id="ta-l2d42q1-d1e278">Ad tertium dicendum, quod oppositio venialis et mortalis est secundum perfectum et
            imperfectum; unde non omnino excludunt se, sed unum est dispositio ad aliud. Vel
            dicendum, quod opposita inesse eidem non secundum idem non est inconveniens; et ideo cum
            peccatum veniale et mortale non sint in homine secundum eumdem actum, sed secundum
            diversos (qui etiam simul non sunt), non oportet quod tollatur oppositio venialis et
            mortalis.</p>
          <p xml:id="ta-l2d42q1-d1e281">Ad quartum dicendum, quod peccatum quod completam rationem culpae habet, directe
            gratiae opponitur: peccatum vero veniale, quod imperfectam rationem culpae habet, non
            opponitur gratiae nisi indirecte, ut scilicet est dispositio quaedam ad mortale. Quae
            autem sic sunt opposita, non est inconveniens esse simul, sicut siccitas, quae
            dispositio est ad calorem, est simul cum frigore; unde non est inconveniens quod veniale
            sit culpa, et simul cum gratia.</p>
          <p xml:id="ta-l2d42q1-d1e284">Ad quintum dicendum, quod averti a fine incommutabili, est dupliciter: vel in habitu,
            vel in actu tantum. Secundum habitum avertitur qui sibi alium finem contrarium ponit, et
            hoc est in peccato mortali; unde qui peccat mortaliter, est sicut recedens a via. In
            actu vero tantum aliquis avertitur, quando aliquis actum aliquem facit quo in Deum non
            tendit, ex eo quod inordinate ei quod est ad finem inhaeret, non tamen ita ut illud quod
            est ad finem quasi finem constituat; et hoc est in peccato veniali; unde peccans
            venialiter similatur ei qui nimis moratur in via, et hoc non est averti nisi secundum
            quid: sicut etiam quod retardat motum corporis gravis, non aufert gravitatem suam et
            inclinationem in finem; auferret autem si contrarium sibi motum daret, ut quando ex
            gravi leve generatur.</p>
        </div>
        <div xml:id="ta-l2d42q1-Dd1e289" type="articulus">
          <head xml:id="ta-l2d42q1-Hd1e291">Articulus 4</head>

          <head xml:id="ta-l2d42q1-Hd1e294" type="question-title">Utrum peccatum veniale distinguatur a mortali</head>

          <p xml:id="ta-l2d42q1-d1e297">Ad quartum sic proceditur. Videtur, quod veniale peccatum a mortali non distinguatur.
            Quidquid enim tollit virtutem est mortale peccatum. Sed omne peccatum tollit virtutem:
            quia omne peccatum recessus ab aequalitate est; virtus autem aequalitas quaedam est.
            Ergo peccatum veniale a mortali non distinguitur.</p>
          <p xml:id="ta-l2d42q1-d1e300">Praeterea, ea quae per se distinguuntur non transmutantur invicem. Sed veniale et
            mortale invicem transmutantur: quia nihil adeo est veniale quod non fiat mortale dum
            placet; similiter omnis culpa mortalis per confessionem fit venialis, ut Ambrosius
            dicit. Ergo veniale et mortale non distinguuntur nisi per accidens.</p>
          <p xml:id="ta-l2d42q1-d1e303">Si dicatur, quod peccatum mortale distinguitur a veniali, quia mortale est contra
            praeceptum, veniale praeter praeceptum; contra. In hoc differunt praecepta legis
            disciplinae a praeceptis legis naturalis, quod praecepta legis disciplinae prohibent ea
            quae non sunt mala nisi quia prohibita; praecepta vero legis naturalis prohibent ea quae
            sunt prohibita quia mala. Ergo in his quae lege naturali prohibentur, distinctio mali
            non sumitur ex prohibitione legis, sed potius ex ipsa natura actus.</p>
          <p xml:id="ta-l2d42q1-d1e307">Praeterea, praeter affirmationem nihil est nisi negatio, et praeter negationem nihil
            est nisi affirmatio, cum inter affirmationem et negationem nihil sit medium. Sed qui non
            facit quod praecepto affirmativo praecipitur, contra praeceptum committit: similiter qui
            facit quod praecepto negativo prohibetur, contra praeceptum facit. Ergo quicumque peccat
            praeter praeceptum, peccat contra praeceptum; et ita distinctio nulla est.</p>
          <p xml:id="ta-l2d42q1-d1e310">Si dicatur, quod differunt mortale et veniale ex hoc quod veniale est exitus a medio
            virtutis, tamen prope medium, mortale autem exitus longinquus a medio, sicut dicit
            philosophus in 2 Ethic., quod qui parum secedit a medio, non vituperatur, contra. Quia,
            sicut ibidem dicitur, non est determinatum apud nos, quando multum et quando parum a
            medio recedatur. Si ergo non differat veniale a mortali nisi secundum parvum et magnum
            recessum, non posset apud nos determinari quod esset peccatum mortale et quod veniale:
            quod esset valde periculosum.</p>
          <p xml:id="ta-l2d42q1-d1e313">Sed contra, diversitas poenarum respondet diversitati culpae. Sed poena temporalis
            differt ab aeterna. Ergo et peccatum veniale differt a mortali; cum uni debeatur poena
            temporalis, alteri aeterna.</p>
          <p xml:id="ta-l2d42q1-d1e316">Praeterea, in quolibet genere perfectum et imperfectum habent determinatam
            distinctionem. Sed veniale et mortale differunt ut perfectum et imperfectum in genere
            peccati, ut ex praedictis patet. Ergo oportet quod habeant determinatam distinctionem ad
            invicem.</p>
          <p xml:id="ta-l2d42q1-d1e319">Respondeo dicendum, quod, ut ex dictis patet, veniale peccatum dicitur cujus reatus
            facile solvitur; et ideo veniale tripliciter dicitur. Uno modo dicitur veniale ex causa;
            quod quidem facile remissibile est, quia causa peccati quamdam rationem veniae habet,
            sicut ea quae per ignorantiam et infirmitatem peccantur. Secundo dicitur veniale ab
            eventu, quia scilicet per aliquid peccato superveniens, efficitur poena ejus cito
            solubilis, sicut confessio adveniens peccato mortali, facit poenam ejus proportionatam
            viribus poenitentis virtute clavium. Tertio dicitur veniale, quando ipse actus per se
            facile remissibilis est, eo quod non perfecte pertingit ad plenam rationem peccati: et
            istud proprie dicitur veniale de quo nunc agitur, quod a mortali distinguitur. Primo
            enim et secundo modo dictum veniale non distinguitur a mortali: quia mortale potest per
            ignorantiam fieri, et illud quod est mortale, fit veniale per confessionem. Imperfectio
            autem peccati potest esse dupliciter: vel ex genere actus, vel ex parte peccantis. Genus
            autem ipsius actus sumitur ex materia et objecto; unde sicut dicitur bonum ex genere
            propter debitam materiam, ita malum ex genere propter indebitam; et est veniale ex
            genere propter materiam in qua peccatur. In illa autem materia peccatum perfecte
            invenitur in qua si peccetur, virtus caritatis ad Deum et ad proximum dissolvitur, per
            quam vita est animae; et ideo quando aliquis peccat in his sine quibus recte servatis
            non remanet subjectio hominis ad Deum, et foedus humanae societatis, tunc est peccatum
            mortale ex genere: et talia peccata philosophus malitias appellat; unde vult quod non
            omnis vitiosus sit malus: sicut patet quod non potest homo debite Deo esse subjectus, si
            Deo non credat, si ei non obediat, et hujusmodi. Similiter etiam societas humanae vitae
            servari non posset, nisi unicuique servaretur quod suum est; et ideo furtum et aliae
            species injustitiae sunt peccata mortalia ex genere, et similiter est in omnibus aliis.
            Ea vero sine quibus societas humana servari potest, non faciunt peccatum esse mortale ex
            genere, quamvis etiam deformis actus sit: sicut superfluus ludus, et aliquid hujusmodi:
            et talia dicuntur venialia ex genere. Sed sicut quod est bonum ex genere, potest fieri
            male, et non e converso; ita quod est veniale ex genere, tali modo potest fieri quod
            erit mortale, ut si credatur esse mortale quod veniale est, et si tantum quis in re
            temporali delectatur ut finem sibi in ea constituat: quia sic non servatur debita
            reverentia ad Deum, qui est ultimus finis, et citra quem omnia sunt diligenda. Ex parte
            vero peccantis est imperfectio peccati, propter imperfectionem potentiae elicientis
            actum, sicut primi motus sensualitatis, qui deliberationem praecedunt, peccata venialia
            sunt, quamvis in materia sint mortalis peccati. Sed haec sunt venialia per accidens; et
            ideo adveniente consensu rationis deliberatae, efficiuntur mortalia.</p>
          <p xml:id="ta-l2d42q1-d1e322">Ad primum ergo dicendum, quod veniale non corrumpit virtutem quantum ad habitum (hoc
            enim mortalis est proprium); sed exit ab aequalitate quam ratio ponit in actu
            virtutis.</p>
          <p xml:id="ta-l2d42q1-d1e326">Ad secundum patet solutio per ea quae dicta sunt: quia procedit de veniali ex eventu;
            et iterum quod veniale fiat mortale non est inconveniens, sicut etiam quod est bonum ex
            genere, potest male fieri.</p>
          <p xml:id="ta-l2d42q1-d1e329">Ad tertium dicendum, quod praecepta legis intendunt hominem ordinare ad dilectionem
            proximi et Dei: quia <quote xml:id="ta-l2d42q1-Qd1e324" source="http://scta.info/resource/Itim1_5@1-5">finis praecepti est caritas</quote>, 1 Tim. 1; et ideo illa sola mortalia
            sunt ex genere de quibus dictum est: haec enim directe fiunt contra praecepta legis, non
            solum legis scriptae, sed etiam naturalis. Quamvis autem aliquid non sit malum, quia est
            prohibitum lege exteriori, tamen ideo est malum, quia prohibetur lege interiori: lex
            enim interior est ipsum lumen rationis, quo agenda discernimus: et quidquid in humanis
            actibus huic lumini est consonum, totum est rectum; quod autem contra hoc lumen est,
            homini est innaturale et malum; et pro tanto malum dicitur, quia prohibetur interiori
            lege.</p>
          <p xml:id="ta-l2d42q1-d1e332">Ad quartum dicendum, quod affirmatio opposita praecepto negativo est et praeter
            praeceptum et contra praeceptum: similiter et negatio opposita affirmativo; sed quaedam
            negationes et affirmationes sunt non oppositae directe ipsis praeceptis affirmativis et
            negativis, sed indirecte, quia disponunt ad ea quae directe opponuntur; et ideo
            hujusmodi sunt praeter praeceptum; haec enim etiam hoc modo non discordant a lumine
            rationis ut ab ultimo fine abducentia, sed ut quaedam impedimenta finis.</p>
          <p xml:id="ta-l2d42q1-d1e335">Ad quintum dicendum, quod hoc modo esse proximum medio vel remotum, ut dictum est,
            facit peccatum mortale et veniale, et non sicut objectio tangit: ut sit differentia
            secundum hoc quod est abduci a fine virtutis et non abduci, et non solum secundum
            intentionem et remissionem circumstantiarum, ut objectio procedit.</p>
        </div>
        <div xml:id="ta-l2d42q1-Dd1e339" type="articulus">
          <head xml:id="ta-l2d42q1-Hd1e341">Articulus 5</head>

          <head xml:id="ta-l2d42q1-Hd1e344" type="question-title">Utrum peccatum mortale et veniale differant per poenam aeternam
            et temporalem</head>

          <p xml:id="ta-l2d42q1-d1e347">Ad quintum sic proceditur. Videtur quod peccatum mortale et veniale non differant per
            aeternam poenam et temporalem. Quaecumque enim finita sunt, possunt habere aliquam
            proportionem ad invicem. Sed conversio quae est in peccato veniali, finita est; et
            similiter quae est in peccato mortali. Ergo proportionabiles sunt. Sed secundum mensuram
            delectationis, quae ex parte conversionis se tenet, est quantitas poenae; Apoc. 18, 7:
              <quote xml:id="ta-l2d42q1-Qd1e349" source="http://scta.info/resource/ap18_7@1-13">quantum glorificavit se et in deliciis fuit, tantum date illi tormentum et
              luctum</quote>. Ergo et poena venialis debet proportionari poenae mortali; et ita non
            differunt secundum aeternum et temporale.</p>
          <p xml:id="ta-l2d42q1-d1e353">Praeterea, secundum quantitatem culpae est quantitas poenae. Sed ille qui peccat
            mortaliter, non peccat infinito tempore, quamvis in infinitum bonum peccet. Ergo etiam
            non debet puniri aeterna poena, sed damno infiniti boni ad tempus.</p>
          <p xml:id="ta-l2d42q1-d1e356">Si dicatur, quod punitur aeternaliter, quia peccavit in suo aeterno; contra. Quia multi
            sunt qui non toto tempore vitae suae in peccati actu perdurant; sed dum peccant,
            cogitant se quandoque a peccati actu recessuros. Ergo talis secundum hoc in suo aeterno
            non peccavit; et ita non debet puniri aeterna poena.</p>
          <p xml:id="ta-l2d42q1-d1e360">Praeterea, nullus judex, nisi sit crudelis, infligit poenam quasi delectatus in poena,
            sed propter emendationem. Si igitur Deus est piissimus judex, non infligit poenam pro
            peccato mortali, nisi propter emendationem eorum quae punit; et ita videtur quod non in
            aeternum puniat.</p>
          <p xml:id="ta-l2d42q1-d1e363">Sed contra, videtur quod etiam veniali debeatur poena aeterna. Quia contingit quod
            aliquis toto tempore vitae suae in peccato veniali perduret. Si igitur aliquis punitur
            aeternaliter, ut dicit Gregorius, quia in suo aeterno peccavit, videtur quod talis
            aeternaliter puniri debeat.</p>
          <p xml:id="ta-l2d42q1-d1e366">Praeterea, ponatur quod aliquis moriatur in peccato mortali et veniali: constat quod
            iste statim ut moritur, ad Infernum descendit. Cum ergo veniale non remaneat impunitum,
            ibi punitur non tantum pro mortali, sed etiam pro veniali. Sed poena Inferni est
            aeterna; quia in Inferno nulla est redemptio. Ergo peccatum veniale aeterna poena
            punitur.</p>
          <p xml:id="ta-l2d42q1-d1e369">Praeterea, sit ita quod aliquis ad perfectam aetatem veniat imbaptizatus, in qua jam
            peccati poena reus teneri potest, et in primo instanti illius temporis venialiter
            peccet, et moriatur: constat quod ille pro peccato veniali punitur. Non autem in Limbo
            puerorum, quia poena sensibilis, quae veniali debetur, non est ibi: nec etiam in
            Purgatorio, quia gratiam non habet, sine qua nulla purgatio peccati esse potest. Ergo
            punietur in Inferno pro veniali: et ita veniale ad mortem aeternam obligat, sicut et
            mortale.</p>
          <p xml:id="ta-l2d42q1-d1e372">Respondeo dicendum, quod ratio quare mortale peccatum ad aeternam poenam obligat,
            potest sumi ex tribus. Primo ex parte ejus in quem peccatur, qui est infinite magnus,
            scilicet Deus, unde et offensa illius infinita poena digna est; quia quanto est dignior
            in quem peccatur, tanto peccatum magis punitur. Secundo ex voluntate peccantis. Constat
            enim quod peccans mortaliter, finem delectationis suae in eo quo mortaliter peccat,
            ponit, ut etiam Deum pro illo contemnat. Constat autem quod quicumque summe diligit
            aliquid sicut finem suae voluntatis, ex hoc ipso vellet semper sibi adhaerere: et ideo
            peccans mortaliter illo actu voluntatis quo peccatum mortale eligit, eligit peccato
            semper adhaerere, nisi per accidens retrahatur vel timore poenae, vel aliquo hujusmodi;
            sed si infinite adhaerere posset, semper adhaereret: et ideo in suo aeterno peccat, et
            propter hoc aeterna poena est dignus. Tertio ex ipso statu peccantis mortaliter, qui per
            peccatum gratia privatur; unde cum sine gratia non possit fieri remissio culpae, si in
            peccato mortali moriatur, semper in culpa remanebit, cum ulterius non sit gratiae
            susceptibilis. Manente autem culpa, semper est obnoxius poenae; alias remaneret aliquid
            inordinatum in universo; et ideo talis in aeternum punietur. Peccatum vero veniale neque
            contra Deum est, neque in eo finis constituitur, neque gratia privat: et ideo non
            debetur sibi poena aeterna, sed tantum temporalis.</p>
          <p xml:id="ta-l2d42q1-d1e375">Ad primum ergo dicendum, quod conversio mortalis et venialis peccati non sunt
            proportionabiles; quia per unam adhaeretur rei temporali ut fini, per aliam ut ei quod
            est ad finem: et haec duo non sunt proportionabilia, quia non sunt ejusdem generis:
            proportio enim est commensuratio quantitatum ejusdem generis, ut dicitur in 5
            Euclidis.</p>
          <p xml:id="ta-l2d42q1-d1e379">Ad secundum dicendum, quod ex hoc quod contra infinitum peccat, debetur sibi poena
            infinita. Non autem potest esse infinita acerbitate, quia in creatura finita non potest
            esse qualitas infinita; sed recompensatur per durationem infinitam, quia creatura
            rationalis durationis in infinitum capax est: et quia actualiter peccavit, debetur sibi
            non solum poena damni, sed etiam poena sensus.</p>
          <p xml:id="ta-l2d42q1-d1e382">Ad tertium dicendum, quod non dicitur in suo aeterno peccasse quia semper in actu
            peccati permanserit; sed quia in uno actu voluntatis adhaesit peccato tali modo, ut ei
            in aeternum adhaereret, si impune posset. Vel dicendum, quod dicitur in suo aeterno
            peccasse qui mortaliter peccavit, quia privavit se gratia per peccatum mortale, sine qua
            homo non potest a peccato liberari: et ideo impotentem se reddidit ad resurgendum; unde
            quantum in ipso fuit, se obligavit ut in peccato in aeternum permaneret.</p>
          <p xml:id="ta-l2d42q1-d1e385">Ad quartum dicendum, quod Deus non infligit poenam aeternam quasi in poena propter
            poenam delectatus, sed quia delectatur in ordine justitiae suae, cujus pulchritudo
            apparet in perpetua poena perpetuae culpae.</p>
          <p xml:id="ta-l2d42q1-d1e388">Ad quintum dicendum, quod peccans venialiter non peccat in suo aeterno, quia neque
            adhaeret peccato veniali ut fini, quia jam esset mortale, neque etiam impotentem se
            reddit ad resurgendum; et ideo non debetur sibi poena aeterna, quamvis fortasse toto
            tempore vitae suae in veniali permaneat.</p>
          <p xml:id="ta-l2d42q1-d1e391">Ad sextum dicendum, quod ille qui decedit cum mortali et veniali simul punitur in
            Inferno pro veniali, et punitur in aeternum; longe tamen minus acerba poena quam illa
            quae est pro mortali. Hoc autem accidit veniali, inquantum mortali conjunctum est, quod
            gratia privat, sine qua nulla poena potest esse purgativa et expiativa.</p>
          <p xml:id="ta-l2d42q1-d1e394">Ad septimum dicendum, quod positio illa est impossibilis: quod sic patet. Si enim
            aliquid est sufficiens ad excusandum peccatum majus, multo amplius sufficit ad
            excusandum minus. Sed imperfectio aetatis excusat peccatum mortale, ut puer nondum usum
            liberi arbitrii habens peccati mortalis reus non habeatur, etiam si actum faciat qui ex
            genere peccatum mortale sit; unde multo amplius excusat infantia ne peccatum veniale
            imputetur; et ideo non potest esse quod homo venialiter peccet ante illud tempus quo
            usum rationis habet, ut jam mortaliter peccare possit. Statim autem ut ad tempus illud
            pervenit, vel gratiam habet, vel in peccato mortali est: quia si facit quod in se est,
            Deus ei gratiam infundit; si autem non facit, peccat mortaliter: quia tunc est tempus ut
            de salute sua cogitet, et ei operam det; et ideo positio est impossibilis. Si tamen
            ponatur per impossibile, tunc talis punietur poena sensibili in Inferno, et poena illa
            erit aeterna. Sed hoc accidit veniali inquantum est sine gratia.</p>
        </div>
        <div xml:id="ta-l2d42q1-Dd1e398" type="articulus">
          <head xml:id="ta-l2d42q1-Hd1e400">Expositio textus</head>
          <p xml:id="ta-l2d42q1-d1e403"><quote xml:id="ta-l2d42q1-Qd1e404">Quidam dicunt unum esse peccatum, alii vero dicunt diversa esse peccata</quote>.
            Utraque opinio est vera aliquo modo intellecta: quia si accipiatur voluntas conjuncta
            actui, sic voluntas et actus exterior sunt unum peccatum; si autem sumatur voluntas
            separata ab actu, sic sunt duo peccata numero, sed unum specie. <quote xml:id="ta-l2d42q1-Qd1e407">Ad quod illi
              etiam dicunt</quote>. Praeter istam responsionem quae hic ponitur, potest esse alia,
            quae in primo articulo posita est. <quote xml:id="ta-l2d42q1-Qd1e410">Praeterea solet quaeri, cum ab aliquo
              perpetrato voluntate peccato voluntas id agendi et actio transierit (...) utrum illud
              peccatum, usquequo poeniteat, sit in eo</quote>. Cum in peccato non solum sit actus et
            reatus, sed etiam macula; videtur insufficienter procedere, cum de macula mentionem non
            faciat. Sed dicendum, quod macula est medium inter actum peccati et reatum, quasi
            effectus actus et fundamentum reatus; et ideo per extrema medium intelligitur.
              <quote xml:id="ta-l2d42q1-Qd1e413">Nec unquam est in aliquo peccatum actu, praeter originale, quin sit etiam
              reatu</quote>. Ratio hujus est quia actus peccati inordinatus causat maculam et
            reatum. Posita autem causa non potest effectus non esse; et ideo impossibile est ut
            simul dum actus peccati manet, reatus transeat. Sed quomodo hoc in originali esse
            possit, supra dictum est. <quote xml:id="ta-l2d42q1-Qd1e416">Duo enim sunt peccatorum genera</quote>. Hoc dicitur ad
            ostendendum quod divisio peccati in mortale et veniale, non est univoci divisio: quia
            sic mortale et veniale dicerentur duae species peccatorum: sed est divisio analogi: et
            propter hoc dicuntur mortale et veniale esse genera peccatorum, quasi non communicantia
            unum genus.</p>
        </div>
      </div>
    </body>
  </text>
</TEI>