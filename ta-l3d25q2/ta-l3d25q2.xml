<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum III, Distinctio 25, Quaestio 2</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Librum III, Distinctio 25, Quaestio 2</title>
          <date when="2016-03-13">March 13, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-13">March 13, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="H" n="harv245" xml:base="http://iiif.lib.harvard.edu/manifests/drs:51994085/canvas/">Cambridge, Mass.,
            Harvard University, Houghton Library, MS Lat 245</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#H" n="93va"/>
      </div>
    </front>
    <body>
      <div xml:id="ta-l3d25q2">
        <head xml:id="ta-l3d25q2-Hd1e97">Librum III, Distinctio 25, Quaestio 2</head>
        <head xml:id="ta-l3d25q2-Hd1e100" type="questionTitle">De explicatione fidei</head>
        <div xml:id="ta-l3d25q2-Dd1e103">
          <head xml:id="ta-l3d25q2-Hd1e105">Prooemium</head>
          <p xml:id="ta-l3d25q2-d1e108">Deinde quaeritur de explicatione fidei; et circa hoc quaeruntur duo: 1 de necessitate
            explicationis; 2 quantum ad quae oportet esse fidem explicitam.</p>
        </div>
        <div xml:id="ta-l3d25q2-Dd1e112" type="articulus">
          <head xml:id="ta-l3d25q2-Hd1e114">Articulus 1</head>
          <head xml:id="ta-l3d25q2-Hd1e117" type="questionTitle">Utrum explicatio fidei sit de necessitate salutis</head>
          <div xml:id="ta-l3d25q2-Dd1e120">
            <head xml:id="ta-l3d25q2-Hd1e122">Quaestiuncula 1</head>
            <p xml:id="ta-l3d25q2-d1e125">Ad primum sic proceditur. Videtur quod fidem esse explicitam non sit de necessitate
              salutis. Ad salutem enim sufficit gratia et liberum arbitrium. Sed ad explicationem
              fidei non sufficit habitus gratuitus fidei infusus, nec etiam liberum arbitrium gratia
              informatum; sed oportet quod veniat doctrina fidei determinans, quia fides ex auditu
              est, Rom. 10. Ergo explicatio fidei non est de necessitate salutis.</p>
            <p xml:id="ta-l3d25q2-d1e128">Praeterea, nullus damnatur ex hoc quod vitare non potest. Sed aliquis natus in
              silvis, vel inter infideles, non potest distincte de fidei articulis cognitionem
              habere: quia doctor fidei non adest, nec unquam de fide audivit mentionem. Ergo iste
              non damnatur; et tamen non habet fidem explicitam: ergo videtur quod explicatio fidei
              non sit de necessitate salutis.</p>
            <p xml:id="ta-l3d25q2-d1e131">Praeterea, explicita cognitio de articulis fidei non potest esse nisi in eo qui habet
              usum liberi arbitrii. Sed multi salvantur qui usum liberi arbitrii non habent, sicut
              pueri baptizati et moriones. Ergo explicatio fidei non est de necessitate salutis.</p>
            <p xml:id="ta-l3d25q2-d1e134">Praeterea, simplicibus non sunt proponenda subtilia, sicut patet per apostolum 1
              Corinth. 3. Sed nihil est subtilius his quae supra rationem sunt, qualia sunt ea quae
              ad fidem pertinent. Ergo simplicibus non est explicanda fides, et tamen ipsi
              salvantur; ergo explicatio fidei non est de necessitate salutis.</p>
            <p xml:id="ta-l3d25q2-d1e138">Sed contra, Heb. 11, <quote xml:id="ta-l3d25q2-Qd1e140">accedentem ad Deum oportet credere quia est, et quia
                diligentibus se remunerator est</quote>. Sed accedere ad Deum est de necessitate
              salutis. Ergo et habere fidem explicitam quantum ad aliqua.</p>
            <p xml:id="ta-l3d25q2-d1e144">Praeterea, nullus sine spe salvatur. Sed ad spem oportet adesse explicitam
              cognitionem rerum quae sperantur: quia fides est substantia sperandarum rerum, Hebr.
              11. Ergo habere fidem explicite de aliquibus est de necessitate salutis.</p>
          </div>
          <div xml:id="ta-l3d25q2-Dd1e148">
            <head xml:id="ta-l3d25q2-Hd1e150">Quaestiuncula 2</head>
            <p xml:id="ta-l3d25q2-d1e153">Ulterius. Videtur quod quilibet teneatur habere fidem explicitam de omnibus quae ad
              fidem pertinent. Omnes enim articuli fidei aequaliter ad fidem pertinent. Si ergo de
              aliquibus oportet habere cognitionem explicitam, pari ratione de omnibus.</p>
            <p xml:id="ta-l3d25q2-d1e156">Praeterea, secundum id quod in universali scitur, non distinguitur unus homo ab alio:
              quia cognitio universalium principiorum omnibus hominibus est innata. Sed habere fidem
              implicite de aliquo articulo, est habere fidem in universali de illo articulo. Ergo
              per hoc quod habet fidem tantum implicitam de aliquo articulo, non differt quantum ad
              illum articulum a non credente: ergo oportet habere fidem explicitam de omnibus
              articulis.</p>
            <p xml:id="ta-l3d25q2-d1e159">Praeterea, sicut per praecepta legis vitantur peccata mortalia, ita per articulos
              vitantur errores haeresum. Sed aliquis ita tenetur servare praecepta legis ut omnia
              peccata vitet. Ergo et ita tenetur cognoscere articulos fidei ut omnes errores et
              haereses vitet. Sed hoc non potest facere nisi qui habet fidem explicitam de omnibus
              articulis: quia qui scit aliquid implicite et in universali, potest errare in
              particulari. Ergo habere fidem explicitam de omnibus articulis, est de necessitate
              salutis.</p>
            <p xml:id="ta-l3d25q2-d1e162">Sed contra, explicita cognitio de articulis fidei non habetur nisi per studium. Sed
              studere non est de necessitate salutis. Ergo explicita cognitio de omnibus articulis
              fidei non est de necessitate salutis.</p>
            <p xml:id="ta-l3d25q2-d1e166">Praeterea, secundum hoc pauci essent qui haberent fidem, cum vix inveniatur aliquis
              qui possit explicare articulos quantum ad omnia quae in articulis implicite
              continentur.</p>
          </div>
          <div xml:id="ta-l3d25q2-Dd1e170">
            <head xml:id="ta-l3d25q2-Hd1e172">Quaestiuncula 3</head>
            <p xml:id="ta-l3d25q2-d1e175">Ulterius. Videtur quod majores non magis teneantur quam minores. Quia homines
              simplices examinantur de difficilibus articulis, et damnantur haeretici, si male
              respondeant. Hoc autem non esset, nisi illos scire tenerentur. Ergo minores non minus
              tenentur scire quam majores.</p>
            <p xml:id="ta-l3d25q2-d1e178">Praeterea, nullus tenetur ad plura quam alius, nisi inquantum ad illa se obligavit.
              Sed majores non obligaverunt se ad articulos sciendos explicite, ut videtur. Ergo non
              magis tenentur quam minores.</p>
            <p xml:id="ta-l3d25q2-d1e181">Praeterea, videntur majores illi qui magis sciunt. Si ergo ad plura credenda
              obligarentur, videtur quod ex sua scientia incommodum reportarent.</p>
            <p xml:id="ta-l3d25q2-d1e184">Sed contra, majores debent docere fidem minoribus. Sed qui docet, debet plenius
              scire. Ergo tenentur magis explicite scire quam minores.</p>
            <p xml:id="ta-l3d25q2-d1e188">Praeterea, ei cui plus est commissum, plus exigetur ab eo. Sed majoribus plus
              commissum est quam minoribus. Ergo plus ab eis exigetur de fidei cognitione.</p>
          </div>
          <div xml:id="ta-l3d25q2-Dd1e193">
            <head xml:id="ta-l3d25q2-Hd1e195">Quaestiuncula 4</head>
            <p xml:id="ta-l3d25q2-d1e198">Ulterius. Videtur quod minores non habeant fidem implicitam in fide majorum. Sicut
              enim est fides implicita et explicita, ita et scientia. Sed scientiam habet quis
              implicitam, non in aliquo sciente, sed in universali rei scibilis. Ergo nec fidem
              habet unus implicitam in fide alterius.</p>
            <p xml:id="ta-l3d25q2-d1e201">Praeterea, illud in quo implicatur cognitio alicujus habentis cognitionem implicitam,
              est regula suae cognitionis. Sed regula nostrae fidei non est cognitio humana, quae
              potest decipi, sed cognitio divina, quae falli non potest. Ergo videtur quod homo non
              debeat habere fidem implicitam in fide alterius hominis, sed in cognitione Dei.</p>
            <p xml:id="ta-l3d25q2-d1e204">Praeterea, nullus peccat si se conformet suae regulae. Sed majores sunt praelati vel
              etiam doctores. Si ergo simplices debent habere implicitam fidem in fide majorum, non
              peccaret aliquis simplex dicens aliquid contra fidem, si ab aliquo magistro vel
              praelato praedicaretur: quod falsum videtur.</p>
            <p xml:id="ta-l3d25q2-d1e207">Praeterea, illud in quo implicatur cognitio alicujus, oportet esse notum; sicut qui
              habet scientiam alicujus particularis implicitam in universalibus principiis, oportet
              quod illa principia cognoscat. Ergo homo non debet habere implicitam fidem in
              cognitione alterius hominis.</p>
            <p xml:id="ta-l3d25q2-d1e211">Sed contra, omnis addiscens habet fidem implicitam in cognitione docentis; quia,
              secundum philosophum, oportet credere addiscentem. Sed majores positi sunt ad docendum
              fidem minoribus. Ergo minores debent habere fidem implicitam in cognitione
              majorum.</p>
            <p xml:id="ta-l3d25q2-d1e214">Praeterea, hoc patet per auctoritatem inductam in littera.</p>
          </div>
          <div xml:id="ta-l3d25q2-Dd1e218">
            <head xml:id="ta-l3d25q2-Hd1e220">Quaestiuncula 1</head>
            <p xml:id="ta-l3d25q2-d1e223">Respondeo dicendum ad primam quaestionem, quod ad salutem aliquis dupliciter
              pervenit. Quidam enim non perveniunt merito proprio, sed merito alieno, sicut pueri et
              stulti baptizati, quibus suffragatur meritum Christi, cujus facti sunt participes in
              perceptione sacramenti: quia meritum proprium habere non possunt, cum non habeant usum
              liberi arbitrii, quod exigitur ad meritum. Quicumque autem usum liberi arbitrii
              habent, tenentur ad merita Christi et meritum proprium addere. Meritum autem consistit
              in actu virtutum; unde ad salutem ipsorum oportet quod sit et actus et habitus
              virtutum. Actus autem omnium virtutum dependet ab actu fidei, quae intentionem
              dirigit: unde in omni qui habet liberum arbitrium exigitur ad salutem ejus quod habeat
              actum fidei, et non solum habitum. Fides autem non potest exire in actum, nisi aliquid
              determinate et explicite cognoscendo quod ad fidem pertineat; et ideo omni ei qui
              habet usum liberi arbitrii, habere fidem explicitam quantum ad aliquid, est de
              necessitate salutis.</p>
            <p xml:id="ta-l3d25q2-d1e226">Ad primum ergo dicendum, quod in his quae sunt necessaria ad salutem, nunquam Deus
              homini quaerenti suam salutem deest vel defuit, nisi ex culpa sua remaneat; unde
              explicatio eorum quae sunt de necessitate salutis vel divinitus homini provideretur
              per praedicatorem fidei, sicut patet de Cornelio, Act. 10; vel per revelationem: qua
              supposita, in potestate liberi arbitrii est ut in actum fidei exeat.</p>
            <p xml:id="ta-l3d25q2-d1e229">Ad secundum dicendum, quod si talis faceret quod in se est de quaerendo salutem, Deus
              illi aliquo dictorum modorum provideret de salute sua.</p>
            <p xml:id="ta-l3d25q2-d1e232">Ad tertium patet solutio per ea quae dicta sunt.</p>
            <p xml:id="ta-l3d25q2-d1e236">Ad quartum dicendum, quod ea quae sunt supra rationem ad fidem pertinentia, non
              proponuntur hominibus simplicibus ita quod res ipsa discutiatur, sed in verborum
              aenigmate, quibus assentiant; et ideo dicitur esse fides verborum, ut supra, distinct.
              praecedenti, dictum est.</p>
          </div>
          <div xml:id="ta-l3d25q2-Dd1e240">
            <head xml:id="ta-l3d25q2-Hd1e242">Quaestiuncula 2</head>
            <p xml:id="ta-l3d25q2-d1e245">Ad secundam quaestionem dicendum, quod actus fidei ad hoc est necessarius ad salutem,
              quia intentionem dirigit in omnibus actibus aliarum virtutum; et ideo tantum oportet
              habere unicuique de fide explicita, quantum sufficit ad dirigendum ipsum in finem
              ultimum. Unde non est de necessitate salutis ut homo omnes articulos fidei explicite
              cognoscat: quia sine aliquorum explicatione potest homo habere rectam intentionem in
              finem.</p>
            <p xml:id="ta-l3d25q2-d1e248">Et per hoc patet responsio ad primum: quia non est eadem ratio de omnibus
              articulis.</p>
            <p xml:id="ta-l3d25q2-d1e251">Ad secundum dicendum, quod principia universalia, in quibus implicatur cognitio
              particularium conclusionum, sunt homini nota per lumen naturale; et ideo quantum ad
              implicitam cognitionem scientiae non distinguitur unus homo ab altero. Sed lumen
              fidei, secundum quod habetur cognitio implicita, est lumen infusum, quod uni
              infunditur, et alii non; et ideo non est similis ratio.</p>
            <p xml:id="ta-l3d25q2-d1e254">Ad tertium dicendum, quod ad praecepta negativa tenemur semper et ad semper; et per
              hoc vitantur sufficienter peccata transgressionis. Sed ad praecepta affirmativa
              tenetur homo semper, sed non ad semper, sed loco et tempore determinato. Praecepta
              autem affirmativa sunt de actibus virtutum. Ergo ad actum virtutis semper exercendum
              homo non tenetur, nec quantum ad omnes modos quibus potest ille exerceri; sed sufficit
              quod homo tempore debito operetur; et ideo etiam non oportet quod homo habeat
              explicitam cognitionem de omnibus articulis fidei, sed de aliquibus qui sunt
              necessarii secundum tempus illud; et per hoc sufficienter vitantur omnes errores et
              dubitationes: quia sicut habitus temperantiae inclinat ad resistendum luxuriae, ita
              habitus fidei inclinat ad resistendum omnibus quae sunt contra fidem. Unde in tempore
              quando emergit necessitas explicite cognoscendi vel propter doctrinam contrariam quae
              imminet, vel propter motum dubium qui insurgit, tunc homo fidelis ex inclinatione
              fidei non consentit his quae sunt contra fidem, sed differt assensum, quousque plenius
              instruatur.</p>
          </div>
          <div xml:id="ta-l3d25q2-Dd1e258">
            <head xml:id="ta-l3d25q2-Hd1e260">Quaestiuncula 3</head>
            <p xml:id="ta-l3d25q2-d1e263">Ad tertiam quaestionem dicendum, quod explicare articulos fidei contingit dupliciter.
              Uno modo quantum ad ipsorum articulorum substantiam, secundum quod ipsos articulos
              distincte scit. Alio modo quantum ad ea quae in articulis continentur implicite: quod
              quidem contingit dum homo scit ea quae articulis consequuntur, et vim veritatis
              ipsorum articulorum, per quam possunt defendi ab omni impugnatione. Ad primam quidem
              explicationem totaliter tenentur omnes qui habent officium docendi fidem sive ex gradu
              dignitatis, sicut sacerdotes; sive ex revelatione, sicut prophetae; sive ex
              ministerio, sicut doctores et praedicatores: non autem alii, quibus non incumbit
              officium docendi fidem: quia cum ipsi non habeant nisi seipsos regulare, sufficit eis
              illos articulos cognoscere per quos possint propriam intentionem dirigere in finem
              ultimum. Ad secundam autem explicationem articulorum non tenetur aliquis totaliter ut
              sciat omnia explicare quae in articulis de salute continentur: quia hoc non potest
              esse nisi in patria, ubi ipsa articulorum veritas plene videbitur: sed unusquisque,
              cui incumbit officium instruendi alios de fide, qui dicuntur majores, tenetur tantum
              scire de ista explicatione, quantum pertinet ad suum officium. Sed ad hanc
              explicationem minores, quibus officium docendi non incumbit, non tenentur.</p>
            <p xml:id="ta-l3d25q2-d1e266">Ad primum ergo dicendum, quod non condemnantur simplices pro haereticis, quia
              nesciunt articulos: sed quia pertinaciter defendunt ea quae sunt contraria articulis;
              quod non facerent, nisi per haeresim fidem corruptam haberent.</p>
            <p xml:id="ta-l3d25q2-d1e269">Ad secundum dicendum, quod hoc ipso quod aliquis docendi officium assumit, obligatur
              ad sciendum ea quae docere debet.</p>
            <p xml:id="ta-l3d25q2-d1e272">Ad tertium dicendum, quod majores non dicuntur qui magis sciunt, sed quibus incumbit
              officium docendi fidem; qui quandoque peccatis exigentibus minus sciunt, quibus
              dicitur Oseae 4, 6: <quote xml:id="ta-l3d25q2-Qd1e274">quia scientiam repulisti, repellam te et ego, ne sacerdotio
                fungaris mihi</quote>. Nec tamen ex scientia quae ab eis exigitur, aliquod
              incommodum reportant, quia habere scientiam eis est honorificum.</p>
          </div>
          <div xml:id="ta-l3d25q2-Dd1e279">
            <head xml:id="ta-l3d25q2-Hd1e281">Quaestiuncula 4</head>
            <p xml:id="ta-l3d25q2-d1e284">Ad quartam quaestionem dicendum, quod illi quibus incumbit officium docendi fidem,
              sunt medii inter Deum et homines; unde respectu Dei sunt homines, et respectu hominum
              sunt dii, inquantum divinae cognitionis participes sunt per scientiam Scripturarum,
              vel per revelationem, ut dicitur Joan. 10, 35: <quote xml:id="ta-l3d25q2-Qd1e286">illos dixit deos ad quos sermo
                Dei factus est</quote>. Et ideo oportet quod minores, qui ab eis de fide doceri
              debent, habeant fidem implicitam in fide illorum, non inquantum homines sunt, sed
              inquantum sunt participatione dii.</p>
            <p xml:id="ta-l3d25q2-d1e290">Ad primum ergo dicendum, quod determinata cognitio principiorum demonstrationis ex
              sensu acquiritur; unde ad eorum determinationem doctrina non indigemus: et in his
              principiis homo habet a principio implicitam scientiam omnium quae sequuntur; habet
              nihilominus scientiam implicitam in cognitione alterius scientis, inquantum oportet
              eum per doctrinam scientiam accipere: quia oportet addiscentem credere. Et ideo non
              est simile de scientia et fide: quia non sunt nobis innata aliqua principia naturalia
              ad quae possint reduci articuli fidei; sed tota determinatio fidei est in nobis per
              doctrinam; et ideo oportet in cognitione hominis habere fidem implicitam.</p>
            <p xml:id="ta-l3d25q2-d1e293">Ad secundum dicendum, quod sicut in moventibus invenitur primum movens, quod est
              movens non motum; et secundum movens, quod est movens et motum, post quod est id quod
              est motum tantum; ita etiam est in regulantibus, quod est aliquid quod est regulans et
              nullo modo regulatum; et haec est ratio primae regulae, et tale est Deus: est et
              regulans regulatum, et talis regula humanae fidei est homo divinus: sicut etiam
              philosophus dicit in 3 Ethic., quod virtuosus est mensura omnium humanorum actuum;
              regulatum autem tantum sunt ipsi minores.</p>
            <p xml:id="ta-l3d25q2-d1e296">Ad tertium dicendum, quod sicut homo debet obedire inferiori potestati in his tantum
              in quibus non repugnat potestas superior; ita etiam debet homo se primae regulae in
              omnibus commensurare secundum suum modum; secundae autem regulae debet se homo
              commensurare in his in quibus non discordat a prima regula: quia in his in quibus
              discordat, jam non est regula; et propter hoc praelato contra fidem praedicanti non
              est assentiendum, quia in hoc discordat a prima regula. Nec per ignorantiam subditus
              excusatur a toto: quia habitus fidei facit inclinationem ad contrarium, cum necessario
              doceat de omnibus quae pertinent ad salutem, 1 Joan. 1. Unde si homo non sit facilis
              nimis ad credendum omni spiritui, quando aliquid insolitum praedicatur, non assentiet,
              sed aliunde requiret, vel Deo se committet in ejus secreta supra suum modum non se
              ingerendo.</p>
            <p xml:id="ta-l3d25q2-d1e300">Ad quartum dicendum, quod ad hoc datum est hominibus facere miracula, ut ostendatur
              quod Deus per illos loquitur. Nec oportet quod in tali homine revelationem habente
              aliquis suam fidem implicet, quousque talis homo ad ejus notitiam deveniat vel
              divinitus, vel per famam humanam.</p>
          </div>
        </div>
        <div xml:id="ta-l3d25q2-Dd1e305" type="articulus">
          <head xml:id="ta-l3d25q2-Hd1e307">Articulus 2</head>
          <head xml:id="ta-l3d25q2-Hd1e310" type="questionTitle">Utrum per successionem temporum fides profecerit</head>
          <div xml:id="ta-l3d25q2-Dd1e313">

            <head xml:id="ta-l3d25q2-Hd1e315">Quaestiuncula 1</head>
            <p xml:id="ta-l3d25q2-d1e318">Ad secundum sic proceditur. Videtur quod per successionem temporum fides non
              profecerit quantum ad ea quae explicite sunt credenda. Fides enim, ut dicitur in
              littera, caritati proportionatur. Sed caritas est eadem et aequalis per omnia tempora.
              Ergo et fides.</p>
            <p xml:id="ta-l3d25q2-d1e321">Praeterea, quod in scientiis crevit humana cognitio, hoc est propter imperfectionem
              eorum qui primitus artes adinvenerunt imperfecte, ut dicitur in 2 Elench. Sed fidei
              doctrina non habet principium ab inventione humana, sed ab inspiratione Dei, in quo
              non cadit aliqua imperfectio. Ergo non debuit per incrementa temporum proficere.</p>
            <p xml:id="ta-l3d25q2-d1e324">Praeterea, fides quantum ad substantiam semper eadem manet. Si ergo cognitio fidei
              secundum diversa tempora proficit, oportet quod in primo tempore habeatur, saltem
              implicite tantum, quod in sequenti etiam explicite cognoscitur. Sed minorum est habere
              fidem in cognitione majorum. Ergo quandocumque fides fuit implicita alicujus articuli
              in aliquo homine, fuit ejusdem articuli fides explicita in aliquo alio homine. Hoc
              autem secundum omne tempus convenit, quod aliqui articuli a quibusdam implicite, et ab
              aliquibus explicite cognoscantur. Ergo fides non crevit per successionem temporum.</p>
            <p xml:id="ta-l3d25q2-d1e327">Praeterea, articulus est indivisibilis veritas. Sed quod est indivisibile, non potest
              ulterius distingui. Ergo cum semper fuerit fides contenta sub aliquibus articulis,
              videtur quod non potuerit magis distingui, ut articuli explicite cognoscerentur.</p>
            <p xml:id="ta-l3d25q2-d1e331">Praeterea, per hoc videtur quod etiam modo eadem ratione possent articuli
              multiplicari per successionem temporum; quod falsum esse videtur.</p>
            <p xml:id="ta-l3d25q2-d1e334">Sed contra, Exod. 6, 2, dominus dixit ad Moysem: <quote xml:id="ta-l3d25q2-Qd1e336">ego sum Deus Abraham, Deus
                Isaac, et Deus Jacob; et nomen meum Adonai non manifestavi eis</quote>. Ergo Moysi
              fuit aliquid revelatum de Deo quod patribus revelatum non fuerat. Similiter etiam
              David dicit, Psalm. 118, 10: <quote xml:id="ta-l3d25q2-Qd1e339">super senes intellexi</quote>; et Petrus suo
              tempore completum asserit, Act. 11, 17, quod dicitur Joelis 2: <quote xml:id="ta-l3d25q2-Qd1e342">effundam de
                spiritu meo</quote>.</p>
            <p xml:id="ta-l3d25q2-d1e346">Praeterea, Gregorius dicit, quod per successiones temporum crevit divinae cognitionis
              augmentum.</p>
          </div>
          <div xml:id="ta-l3d25q2-Dd1e350">
            <head xml:id="ta-l3d25q2-Hd1e352">Quaestiuncula 2</head>
            <p xml:id="ta-l3d25q2-d1e355">Ulterius. Videtur quod non oportuit semper habere fidem explicitam de redemptore. Non
              enim cognoverunt homines de eo per fidem quod Angeli ignoraverunt: quia cognitio fidei
              per revelationem quae est a Deo, est mediantibus Angelis, ut dicit Dionysius, 4 cap.
              Cael. Hier. Sed Angeli mysterium redemptionis non cognoverunt; unde apostolus dicit
              Ephes. 3, quod erat absconditum in Deo. Ergo nec homines de eo fidem explicitam
              habuerunt.</p>
            <p xml:id="ta-l3d25q2-d1e358">Praeterea, Adam suum casum non praescivit. Sed si non peccasset, humana redemptio non
              fuisset. Ergo homo non semper explicite cognovit mysterium redemptionis humanae.</p>
            <p xml:id="ta-l3d25q2-d1e361">Praeterea, sicut dicit Dionysius, multi etiam de gentilibus ante Christi adventum
              salvati sunt. Sed illi non habebant fidem explicitam de redemptione, quia eis
              revelatio non fuerat facta; Psalm. 147, 20: <quote xml:id="ta-l3d25q2-Qd1e363">non fecit taliter omni
                nationi</quote>. Nec iterum in fide Judaeorum suam fidem implicitam habebant. Ergo
              fides redemptoris non fuit necessaria ad salutem secundum omne tempus.</p>
            <p xml:id="ta-l3d25q2-d1e367">Praeterea, adventus redemptoris non est de dictamine legis naturalis. Sed qui erant
              in lege naturali, salvabantur implentes ea quae erant de dictamine legis naturalis,
              sicut tempore legis scriptae est de his quae dictat lex scripta. Ergo non fuit semper
              necessarium habere fidem explicitam de redemptore.</p>
            <p xml:id="ta-l3d25q2-d1e371">Sed contra, Christus est caput totius Ecclesiae. Nullus autem salvatus est extra
              Ecclesiam. Ergo nullus salvatus est qui non est membrum Christi vel non fuit. Sed
              nullus fuit membrum Christi qui in Christum non credidit. Ergo nullus salvatus est
              unquam sine fide Christi.</p>
            <p xml:id="ta-l3d25q2-d1e374">Praeterea, sicut creator est principium essendi in natura condita, ita etiam
              redemptor est principium reparationis naturae lapsae. Sed nullus potest salvari sine
              reparatione, sicut nec esse sine esse naturali. Cum ergo fides de creatore semper
              fuerit necessaria ad salutem, pari ratione et fides redemptoris semper fuit necessaria
              ad salutem post casum hominis.</p>
          </div>
          <div xml:id="ta-l3d25q2-Dd1e378">
            <head xml:id="ta-l3d25q2-Hd1e380">Quaestiuncula 3</head>
            <p xml:id="ta-l3d25q2-d1e383">Ulterius. Videtur quod non oportuit istos articulos de redemptore credere quos
              Magister tangit in littera. Quia Joannes Baptista inter majores fuit, qui tenebantur
              habere fidem explicitam secundum illud tempus. Sed ipse dubitavit de morte Christi, ut
              dicit Magister in littera. Ergo non videtur quod de morte Christi habuerint fidem
              explicitam antiqui patres.</p>
            <p xml:id="ta-l3d25q2-d1e386">Praeterea, conceptio nativitatem praecedit. Sed non dicitur quod necessarium fuerit
              eos habere explicitam fidem de conceptione. Ergo nec fuit necessarium quod haberent
              explicitam fidem de nativitate.</p>
            <p xml:id="ta-l3d25q2-d1e389">Praeterea, sicut resurrectio Christi est causa nostrae resurrectionis, ita ascensio
              causa nostrae ascensionis. Sed salus nostra consistit in resurrectione corporum, et in
              ascensione ad locum gloriae. Ergo necessarium fuit credere ascensionem, sicut et
              resurrectionem.</p>
            <p xml:id="ta-l3d25q2-d1e392">Praeterea, per descensum ad Inferos nos ab Inferis retraxit. Hoc autem est
              necessarium ad salutem. Ergo et credere Christum ad Inferos descendisse.</p>
            <p xml:id="ta-l3d25q2-d1e396">Praeterea, salus hominum esse poterat sine hoc quod Christus ad judicium veniret:
              quia per hoc nihil nobis Christus meretur. Ergo videtur quod non fuerit necessarium
              credere Christum venturum ad judicium.</p>
          </div>
          <div xml:id="ta-l3d25q2-Dd1e401">
            <head xml:id="ta-l3d25q2-Hd1e403">Quaestiuncula 4</head>
            <p xml:id="ta-l3d25q2-d1e406">Ulterius. Videtur quod non fuerit necessarium habere cognitionem Trinitatis
              explicitam. Quia Hebr. 11, 6, dicitur, quod de Deo <quote xml:id="ta-l3d25q2-Qd1e408" ana="#hebr11_6">oportet credere quia est, et
                inquirentibus se remunerator sit</quote>. Ergo videtur quod non oportuit cognoscere
              distinctionem personarum.</p>
            <p xml:id="ta-l3d25q2-d1e412">Praeterea, cognitio fidei est necessaria inquantum nos in finem dirigit. Sed Deus est
              finis noster, inquantum est summum bonum, quod ad essentiam pertinet. Ergo videtur
              quod sufficiebat de Deo credere essentialia.</p>
            <p xml:id="ta-l3d25q2-d1e415">Praeterea, sacra Scriptura est regula fidei. Sed in Scriptura veteris testamenti non
              fuit mentio expressa facta de Trinitate. Ergo non erat necessaria ad credendum.</p>
            <p xml:id="ta-l3d25q2-d1e418">Sed contra, magis est salutifera cognitio de Christo inquantum est Deus quam
              inquantum est homo. Sed necessarium fuit habere cognitionem de humanitate ipsius. Ergo
              multo fortius de deitate. Sed secundum quod est in sua deitate, est filius patris.
              Ergo necessarium fuit habere cognitionem de patre et filio.</p>
            <p xml:id="ta-l3d25q2-d1e422">Praeterea, missio divinarum personarum semper fuit de necessitate salutis. Sed
              Augustinus dicit, quod mitti est cognosci quod ab alio sit. Ergo semper fuit
              necessarium cognoscere in Deo quod sit ibi aliquis ab alio; et ita cognoscere
              Trinitatem per fidem.</p>
          </div>
          <div xml:id="ta-l3d25q2-Dd1e426">
            <head xml:id="ta-l3d25q2-Hd1e428">Quaestiuncula 1</head>
            <p xml:id="ta-l3d25q2-d1e431">Respondeo dicendum ad primam quaestionem, quod fides cognitio quaedam est. Quantitas
              autem cognitionis dupliciter attenditur: scilicet secundum objecta, et secundum
              efficaciam actus circa objectum. Quia autem habitus specificatur ex objecto, ideo
              prima quantitas est habitui essentialis; et secundum hanc attenditur magnitudo fidei,
              quae est secundum articulorum quantitatem; et ideo secundum hanc quantitatem fides non
              crescit nec deficit, cum semper eadem maneat. Efficacia autem in agendo, est ex
              conditione agentis; et ideo quantum ad alias tres magnitudines potest fides proficere,
              ipsa manente eadem secundum diversas hominum conditiones. In actu autem fidei tria
              inveniuntur, secundum quae potest quantitas efficaciae fidei attendi; duo secundum
              naturam propriam: scilicet cogitare, et secundum hoc dicitur fides magna, cognitione;
              et assentire, et secundum hoc dicitur fides magna, constantia, quia assensus
              certitudinem et determinationem importat, ut supra, dist. 23, art. 2 in corp. et ad 1,
              dictum est: tertium autem est in actu fidei secundum quod informatur caritate; et
              secundum hoc dicitur fides magna, devotione. Sed quia certitudo fidei est ex voluntate
              determinante intellectum ad unum, et similiter formatio ex caritate, quae est in
              voluntate; voluntas autem est domina sui actus etiam secundum quodcumque tempus; ideo
              per se loquendo magnitudinis fidei quae est secundum constantiam et devotionem,
              attenditur profectus secundum promptitudinem voluntatis quae est ex gratia, non ex
              successione temporum nisi per accidens, inquantum in aliquo tempore sit plenior
              influentia gratiae quam in alio quantum ad communem statum, quamvis non quantum ad
              omnes personas. Sed cogitare ad intellectum pertinet, cujus virtutes experimento
              indigent et tempore, ut dicitur 2 Ethic.; et ideo quantitas fidei quae est secundum
              cognitionem articulorum, per se loquendo, crescit secundum diversitatem temporis.</p>
            <p xml:id="ta-l3d25q2-d1e434">Ad primum ergo dicendum, quod caritas in voluntate est. Ea autem quae ad voluntatem
              pertinent, non indigent experimento et tempore, sicut ea quae sunt in intellectu, in
              quo est fides, nisi quatenus oportet quod per exercitium acquiratur habitus, quod de
              caritate non est. Et ideo profectus caritatis, proprie loquendo, non attenditur
              secundum diversa tempora, nisi per accidens, inquantum tempore redemptionis plenior
              infunditur gratia quantum ad communem statum, non autem quantum ad omnes singulares
              personas.</p>
            <p xml:id="ta-l3d25q2-d1e437">Ad secundum dicendum, quod hoc quod scientiae profecerunt per successionem temporum
              non tantum est ex imperfectione inventorum, sed etiam ex impotentia addiscentium, qui
              a principio totum capere non possunt; et ita in his quae fidei sunt accidit quod
              oportuit paulatim humanum intellectum assuefieri ad ea quae fidei sunt; propter quod
              dominus discipulis dixit Joan. 16, 12: <quote xml:id="ta-l3d25q2-Qd1e439">multa habeo vobis dicere; sed non
                potestis portare modo</quote>.</p>
            <p xml:id="ta-l3d25q2-d1e443">Ad tertium dicendum, quod illi qui immediate a Deo fidei cognitionem receperunt,
              quantum ad ea quae eis non explicabantur, non habebant fidem implicitam in fide
              alterius hominis, sed in cognitione ipsius Dei, cui reponebant id quod de secretis
              divinae sapientiae eis fuerat revelatum.</p>
            <p xml:id="ta-l3d25q2-d1e447">Ad quartum dicendum, quod articulus dicitur indivisibilis veritas quantum ad id quod
              actu explicatur in articulo; sed est divisibilis quantum ad ea quae potentia
              continentur in articulo, secundum quod qui dicit unum, quodammodo dicit multa: et haec
              sunt ea quae praecedunt ad articulum, et consequuntur ad ipsum: et quantum ad hoc
              potest explicari et dividi articulus fidei.</p>
            <p xml:id="ta-l3d25q2-d1e450">Ad quintum dicendum, quod aliquid quod in articulo continetur, explicari potest
              dupliciter. Uno modo secundum quod unus articulus continetur quandoque in alio, vel
              duo in uno communi; sicut resurrectio mortuorum continetur quodammodo in resurrectione
              Christi; et passio et incarnatio in hoc communi quod est mysterium redemptionis: et
              sic fides implicita explicatur in articulis fidei determinatis; et haec explicatio
              completa est per Christum: unde ejus doctrinae quantum ad essentialia fidei nec addere
              nec diminuere licet, ut dicitur Apocal. ult. Sed ante Christi adventum non erat
              completa; unde etiam quantum ad majores crescebat secundum diversa tempora. Alio modo
              id quod in articulo continetur, non est articulus, sed aliquid concomitans articulum;
              et quantum ad hoc potest fides quotidie explicari, et per studium sanctorum magis et
              magis explicata fuit.</p>
          </div>
          <div xml:id="ta-l3d25q2-Dd1e454">
            <head xml:id="ta-l3d25q2-Hd1e456">Quaestiuncula 2</head>
            <p xml:id="ta-l3d25q2-d1e459">Ad secundam quaestionem dicendum, quod ad fidem redemptoris tripliciter se habet
              humanum genus secundum diversa tempora. In primo enim statu ante peccatum non
              oportebat ab aliquo homine haberi fidem explicitam de redemptore, quia nondum servitus
              erat inducta; sed sufficiebat habere fidem implicitam in cognitione Dei, ut scilicet
              homo crederet quod Deus ei provideret in eis quae essent necessaria ad salutem. In
              secundo autem statu post peccatum ante adventum Christi quidam habebant fidem
              explicitam de redemptore, quibus revelatio facta erat, qui majores dicebantur: quidam
              autem, ut minores, fidem implicitam habebant in fide majorum; unde eis sacramentum
              redemptionis sub signis sacrificiorum proponebatur. In tertio autem statu post
              adventum Christi, quia jam mysterium redemptionis impletum est corporaliter et
              visibiliter, et praedicatum, omnes tenentur ad explicite credendum: et si aliquis
              instructorem non haberet, Deus illi revelaret, nisi ex culpa sua removeret.</p>
            <p xml:id="ta-l3d25q2-d1e462">Ad primum ergo dicendum, quod Angeli primitus mysterium incarnationis sunt edocti
              quam homines, ut dicit Dionysius, 4 cap. Caelest. Hierar., quantum ad ipsam
              substantiam ejus quod credendum est, quamvis non quantum ad omnes circumstantias
              articulorum, quas postea rebus evenientibus cognoverunt. Et de hoc plenius dictum est
              in 2 Lib., dist. 11.</p>
            <p xml:id="ta-l3d25q2-d1e465">Ad secundum dicendum, quod auctoritates inductae in littera loquuntur post peccatum,
              sive ante legem, sive post.</p>
            <p xml:id="ta-l3d25q2-d1e468">Ad tertium dicendum, quod quamvis aliis gentibus non esset data lex divinitus
              communiter omnibus sicut Judaeis, ex quibus nasciturus erat Christus, et sic oportebat
              in eis potius fidem vigere; tamen multis etiam gentilibus revelationes per Angelos
              factae sunt etiam de Christo, sicut patet de Sybilla, quae de Christo expresse
              prophetavit. In historiis Romanis etiam legitur, quod temporibus Constantini
              imperatoris inventum fuit in Graecia quoddam corpus in sepulcro quodam habens laminam
              auream supra pectus, in qua scriptum erat: <quote xml:id="ta-l3d25q2-Qd1e470">Christus nascetur ex virgine et
                credo in eum. O sol, sub Irenes et Constantini temporibus iterum me videbis</quote>.
              Illi etiam quibus specialis revelatio facta non fuerat, salvari poterant, etiam si
              nihil de lege Moysi audissent, neque aliquid de ea scirent, quia lex illa non erat
              omnibus data, sed tantum Judaeis; unde alii non peccabant si legis observantias non
              servarent. Secus autem est de lege Christi, quae omnibus pronuntiata est. Salvabantur
              tamen fide implicita redemptoris, implicando fidem suam in cognitione Dei, vel eorum
              qui a Deo docti erant, indeterminate, quicumque illi essent; sicut majores Judaeorum
              quantum ad ea quae eis nondum fuerant revelata, dum contrarium pertinaciter non
              tenerent contra praedicantem fidem.</p>
            <p xml:id="ta-l3d25q2-d1e475">Ad quartum dicendum, quod quamvis ad cognitionem redemptoris non sufficeret natura
              per se, sufficiebat tamen cum lege scripta tempore legis; ante legem vero adjuta per
              gratiam.</p>
          </div>
          <div xml:id="ta-l3d25q2-Dd1e479">
            <head xml:id="ta-l3d25q2-Hd1e481">Quaestiuncula 3</head>
            <p xml:id="ta-l3d25q2-d1e484">Ad tertiam quaestionem dicendum, quod fides explicita ad hoc necessaria est quod in
              finem ultimum intentionem dirigat. Et quia per peccatum homo ab illo fine abductus
              fuerat, et non poterat reduci nisi per mediatorem Dei et hominum dominum Jesum
              Christum; ideo post peccatum oportuit haberi cognitionem explicitam de redemptore, et
              praecipue quantum ad ea quibus nos in finem reduxit victo hoste a quo captivi
              detinebamur. Ad hoc autem quod nos in finem reduceret, quatuor requirebantur. Primum
              est quod propugnator noster institueretur; quod factum est in nativitate. Secundum est
              quod propugnaret; quod factum est in passione. Tertium est quod vinceret; quod factum
              est in resurrectione, quando aeternitatis aditum devicta morte reseravit. Quarto quod
              victoriae suae omnes suos participes faceret; et hoc erit in judicio, quando bonis
              bona et malis mala reddet. Et ideo ista praecipue requirebantur ut de redemptore
              explicite scirentur. Tamen possibile est quod secundum diversa tempora horum
              distinctio et explicatio ante Christi adventum creverit, ut quanto adventui salvatoris
              viciniores existerent, tanto sacramenta salutis plenius perceperint, ut dicit
              Gregorius. Et secundum hoc utraque opinio in littera potest habere veritatem: prima
              quantum ad propinquos, secunda quantum ad remotos.</p>
            <p xml:id="ta-l3d25q2-d1e487">Ad primum ergo dicendum, quod Joannes Baptista hos articulos plenissime scivit; unde
              de his non dubitavit. Potuit autem dubitare sine praejudicio salutis de alio articulo
              passionis implicito tunc temporis, scilicet de descensu ad Inferos, non pertinaciter;
              quod patet, quia doceri quaerebat. Vel dicendum, ut alii dicunt, quod ipse non
              dubitavit, sed quasi dubitasse visus est inquantum quaesivit non propter se, sed
              propter suos discipulos instruendos. Vel fuit dubitatio non ignorantiae, sed
              admirationis et pietatis.</p>
            <p xml:id="ta-l3d25q2-d1e490">Ad secundum dicendum, quod articulus conceptionis implicite continebatur in articulo
              nativitatis in quantum est via ad nativitatem; articulus autem de descensu ad Inferos,
              in articulo de passione; articulus autem de ascensione, in articulo de resurrectione,
              quia ibi terminatur victoria resurgentis.</p>
            <p xml:id="ta-l3d25q2-d1e493">Unde patet responsio ad tertium et quartum.</p>
            <p xml:id="ta-l3d25q2-d1e497">Ad quintum dicendum, quod in judicio Christus nihil nobis merebitur; sed id quod
              prius meruit, reddet.</p>
          </div>
          <div xml:id="ta-l3d25q2-Dd1e501">
            <head xml:id="ta-l3d25q2-Hd1e503">Quaestiuncula 4</head>
            <p xml:id="ta-l3d25q2-d1e506">Ad quartam quaestionem dicendum, quod per missiones divinarum personarum in nos, homo
              in finem ultimum ducitur non solum post peccatum, sed etiam ante peccatum; et ideo
              explicita cognitio de Trinitate fuit necessaria non solum post peccatum, sed etiam
              ante peccatum. Non tamen eodem modo ante adventum Christi et post: quia ante adventum
              soli majores de hoc fidem explicitam habuerunt: post incarnationem vero omnes fidem
              explicitam de tribus personis habere tenentur, sicut et de mysterio incarnationis,
              quod cognosci non potest, nisi cognoscatur personarum distinctio: et quia sacramenta
              salutis cum invocatione Trinitatis conferuntur.</p>
            <p xml:id="ta-l3d25q2-d1e509">Ad primum ergo dicendum, quod apostolus posuit illa quae oportuit credi explicite a
              quolibet homine in quocumque statu: hoc autem non fuit cognitio Trinitatis.</p>
            <p xml:id="ta-l3d25q2-d1e512">Ad secundum dicendum, quod ad dirigendum in finem non solum oportet cognoscere finem,
              sed etiam ea sine quibus in finem iri non potest; et ideo oportuit habere cognitionem
              explicitam de fide Trinitatis, quia sine earum missione in finem beatitudinis veniri
              non potest.</p>
            <p xml:id="ta-l3d25q2-d1e515">Ad tertium dicendum, quod quia non erat necessarium ut explicite omnes cognoscerent,
              ideo non fuit positum mysterium Trinitatis manifeste in veteri testamento, sed velate
              ut sapientes capere possent.</p>
          </div>
        </div>
        <div xml:id="ta-l3d25q2-Dd1e521">
          <head xml:id="ta-l3d25q2-Hd1e523">Expositio textus</head>
          <p xml:id="ta-l3d25q2-d1e526"><quote xml:id="ta-l3d25q2-Qd1e527">Sicut in Ecclesia aliqui sunt minus capaces</quote>. Contra. Modo non sufficit
            ad salutem ut etiam explicite mysterium incarnationis credatur. Dicendum, quod est
            similitudo non quantum ad omnia, sed quantum ad quaedam de articulis: quia nesciunt eos
            distinguere, quamvis explicite cognoscant illud quod in articulis continetur. Tenentur
            autem explicite articulos scire de quibus Ecclesia solemnizat, et facit continuam
            mentionem, sicut de Trinitate. <quote xml:id="ta-l3d25q2-Qd1e530">Credunt hoc quod ignorant</quote>. Hoc est contra
            illud quod superius dictum est, quod fides non est de ignotis. Dicendum, quod sicut
            implicite creditur, ita et implicite cognoscitur. Dicitur autem ignorari quod nescitur
            explicite. <quote xml:id="ta-l3d25q2-Qd1e533">Solet etiam quaeri de fide Cornelii</quote>. Sciendum, quod Cornelius
            habebat fidem explicitam de mysterio incarnationis, quamvis suffecisset ei ad salutem,
            etiamsi de hoc fidem implicitam habuisset: sed non habebat fidem distinctam de tempore
            incarnationis; et ideo, quia hoc jam incipiebat esse necessarium ad salutem, missus fuit
            Petrus ad eum instruendum. <quote xml:id="ta-l3d25q2-Qd1e536">Illud etiam non est praetermittendum, quod fides,
              spes, caritas, et operatio secundum aliquid aequalia sunt in praesenti</quote>. De hac
            aequalitate habituum, et operatione dicitur infra, distinct. 36. Hic tamen sciendum est
            quod operationem hic videtur nominare virtutes regulantes in opere exteriori, sicut sunt
            virtutes cardinales, quae etiam habent actus interiores, secundum quas oportet istam
            aequalitatem attendi. Vel si loquitur de operibus exterioribus, attendenda est
            aequalitas quantum ad formationem operis magis quam secundum quantitatem actus: quia
            interdum aliquis ex majori caritate facit opera ex suo genere minora quam alius majora.
              <quote xml:id="ta-l3d25q2-Qd1e539">Non ideo post fidem et spem ponitur, quod ex eis oriatur</quote>. Contra,
            Matth. 1, 2: <quote xml:id="ta-l3d25q2-Qd1e542" ana="#mt1_2">Abraham genuit Isaac, Isaac Jacob</quote>; idest, fides spem, spes
            caritatem. Dicendum, quod intelligitur quantum ad actus non quantum ad habitus.
              <quote xml:id="ta-l3d25q2-Qd1e546">Non quod fides et spes causa vel tempore praecedant</quote>. Contra. Aliquis
            habet fidem qui non habet caritatem, sicut qui ficte accedit ad Baptismum fidem tantum
            habens. Dicendum, quod loquitur de fide et spe secundum quod est virtus.</p>
        </div>
      </div>
    </body>
  </text>
</TEI>