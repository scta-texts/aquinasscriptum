<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum III, Distinctio 14, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="2015.09-dev-master">
          <title>Librum III, Distinctio 14, Quaestio 1</title>
          <date when="2016-03-12">March 12, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-12">March 12, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="H" n="harv245" xml:base="http://iiif.lib.harvard.edu/manifests/drs:51994085/canvas/">Cambridge, Mass.,
            Harvard University, Houghton Library, MS Lat 245</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="2015.09">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#H" n="50vb"/>
      </div>
    </front>
    <body>
      <div xml:id="ta-l3d14q1">
        <head xml:id="ta-l3d14q1-Hd1e97">Librum III, Distinctio 14, Quaestio 1</head>
        <div xml:id="ta-l3d14q1-Dd1e100">
          <head xml:id="ta-l3d14q1-Hd1e102">Prooemium</head>
          <p xml:id="ta-l3d14q1-d1e105">Postquam determinavit Magister de plenitudine perfectionis Christi quantum ad gratiam
            et scientiam, hic comparat perfectionem Christi secundum quod est homo, ad perfectionem
            divinam; et dividitur in duas partes: primo comparat perfectionem animae Christi ad
            perfectionem divinam quantum ad scientiam; secundo quantum ad potentiam, ibi: <quote xml:id="ta-l3d14q1-Qd1e107">si
              vero quaeritur, quare Deus non dederit ei potentiam faciendi omnia, ut scientiam;
              responderi potest</quote> et cetera. Prima dividitur in duas: primo movet quaestionem;
            secundo determinat eam, ibi: <quote xml:id="ta-l3d14q1-Qd1e110">quibusdam placet quod nec parem cum Deo habeat
              scientiam</quote>. Et haec pars dividitur in duas: primo ponit determinationem
            aliorum; secundo determinationem suam, ibi: <quote xml:id="ta-l3d14q1-Qd1e113">quibus respondentes dicimus</quote>.
            Et circa hoc tria facit: primo respondet ad quaestionem, et solvit rationes pro prima
            determinatione positas; secundo confirmat suam determinationem tum per rationem ab aliis
            inductam, quae est contra eos, ibi: <quote xml:id="ta-l3d14q1-Qd1e116">illud vero apostoli quod inducunt (...) pro
              nobis facit</quote>; tum etiam per auctoritatem, ibi: <quote xml:id="ta-l3d14q1-Qd1e119">Fulgentius etiam in
              sermone quodam multa inducit</quote>; tum ex ratione, ibi: <quote xml:id="ta-l3d14q1-Qd1e123">quod etiam ex
              ratione ostendi potest</quote>; tertio docet evitare quoddam inconveniens, ad quod
            illi inducebant, si anima Christi omnia sciret, ibi: <quote xml:id="ta-l3d14q1-Qd1e126">ad id vero quod dicunt (...)
              respondemus. Si vero quaeritur, quare Deus non dederit ei potentiam faciendi omnia, ut
              scientiam, responderi potest</quote> et cetera. Hic comparat animam Christi ad Deum
            secundum potentiam; et tria facit: primo determinat veritatem; secundo objicit in
            contrarium, ibi: <quote xml:id="ta-l3d14q1-Qd1e129">sed si illa anima non habet tantam potentiam quantam et Deus,
              quomodo (...) ergo intelligitur illud Ambrosii?</quote> Tertio solvit, ibi: <quote xml:id="ta-l3d14q1-Qd1e132">ad
              quod dicimus</quote>. Hic quaeruntur quatuor: 1 quam scientiam habuit; et quia habuit
            divinam et humanam, de divina in primo libro dictum est; propter hoc 2 quaeritur de
            perfectione humanae scientiae ipsius, qua videt verbum; 3 de perfectione scientiae
            ipsius, qua videt res in proprio genere; 4 de ipsius potentia.</p>
        </div>
        <div xml:id="ta-l3d14q1-Dd1e137">
          <head xml:id="ta-l3d14q1-Hd1e139">Articulus 1</head>
          <head xml:id="ta-l3d14q1-Hd1e142" type="questionTitle">Utrum in Christo sit aliqua scientia creata</head>
          <div xml:id="ta-l3d14q1-Dd1e145">
            <head xml:id="ta-l3d14q1-Hd1e147">Quaestiuncula 1</head>
            <p xml:id="ta-l3d14q1-d1e150">Ad primum sic proceditur. Videtur quod in Christo non sit aliqua scientia creata. Ubi
              enim est cognitio perfecta, non est opus cognitione imperfecta; sicut qui scit aliquid
              per demonstrationem, non indiget scire illud per syllogismum dialecticum. Sed omnis
              cognitio creata, est imperfecta respectu scientiae divinae. Ergo cum in Christo sit
              scientia Dei increata, videtur quod non oportet ponere in ipso aliquam aliam
              scientiam.</p>
            <p xml:id="ta-l3d14q1-d1e153">Praeterea luminare minus offuscatur per luminare majus. Sed scientia non solum se
              habet ut lux, sed ut luminare illuminans. Ergo scientia minor offuscatur per scientiam
              majorem; et ita scientia creata non debet esse in eodem cum scientia increata Dei.</p>
            <p xml:id="ta-l3d14q1-d1e156">Praeterea, omnis perfectio est nobilior perfectibili. Sed omnis scientia est
              perfectio scientis. Cum igitur nihil creatum sit nobilius anima Christi, nulla creata
              scientia est in eo.</p>
            <p xml:id="ta-l3d14q1-d1e159">Sed contra, plus convenit natura sensitiva et intellectiva in homine, quam natura
              divina et humana in Christo. Sed cognitio intellectiva in homine non excludit
              sensitivam, quae est minus perfecta. Ergo nec divina cognitio in Christo excludit
              humanam.</p>
            <p xml:id="ta-l3d14q1-d1e163">Praeterea, non est substantia sine sua operatione, ut dicit Damascenus, et
              philosophus. Sed in Christo est intellectus creatus, scilicet anima rationalis. Ergo
              et cognitio creata, quae est ejus operatio.</p>
          </div>
          <div xml:id="ta-l3d14q1-Dd1e167">

            <head xml:id="ta-l3d14q1-Hd1e169">Quaestiuncula 2</head>
            <p xml:id="ta-l3d14q1-d1e172">Ulterius. Videtur quod si est in eo aliqua cognitio creata, illa non sit habitus, sed
              actus tantum. Ad Hebr. 2, dicit Glossa quod natura mentis humanae in Christo nihil est
              altius vel excellentius. Sed quaedam creaturae propter sui perfectionem non indigent
              aliquo habitu ad cognoscendum, sicut Angeli; ut dicit maximus super Cael. Hierar.
              Dionysii. Ergo multo minus anima Christi.</p>
            <p xml:id="ta-l3d14q1-d1e175">Praeterea, anima Christi est nobilior quam intellectus agens alicujus alterius
              hominis. Sed intellectus agens non facit operationem suam mediante habitu aliquo. Ergo
              nec anima Christi aliqua habituali scientia cognoscit.</p>
            <p xml:id="ta-l3d14q1-d1e178">Praeterea, vires naturales non exeunt in actum mediante aliquo habitu, sicut patet in
              calore ignis; similiter nec Deus. Sed anima Christi magis accedit ad Dei similitudinem
              quam aliqua res creata. Ergo et ipsa non habet operationem cognitionis mediante aliquo
              habitu.</p>
            <p xml:id="ta-l3d14q1-d1e181">Sed contra, Christus assumpsit integre naturam nostram. Sed de integritate naturae
              est intellectus possibilis. Ergo assumpsit intellectum possibilem. Sed possibilis
              intellectus non intelligit perfecte nisi perficiatur aliquo habitu. Ergo cum Christus
              perfecte intellexerit, in eo fuit habitualis scientia.</p>
            <p xml:id="ta-l3d14q1-d1e185">Praeterea, Christus vere dormivit; nec tunc aliquid amisit eorum quae scivit. Cum
              ergo scientia dormientis sit scientia in habitu, videtur quod Christus habuit
              habitualem scientiam.</p>
          </div>
          <div xml:id="ta-l3d14q1-Dd1e189">
            <head xml:id="ta-l3d14q1-Hd1e191">Quaestiuncula 3</head>
            <p xml:id="ta-l3d14q1-d1e194">Ulterius. Videtur quod anima Christi mediante aliquo habitu non cognoverit verbum. Ad
              cognitionem enim non requiritur aliud nisi ut cognoscibile cognoscenti uniatur. Sed
              verbum unitum est animae Christi non mediante aliquo habitu. Ergo cognovit verbum non
              per aliquem habitum.</p>
            <p xml:id="ta-l3d14q1-d1e197">Praeterea, habitus scientiae consistit ex speciebus, quae sunt similitudines rerum
              cognitarum. Sed anima Christi non videt verbum per aliquam similitudinem, sed per
              seipsum. Ergo non cognoscit ipsum per aliquem habitum creatum.</p>
            <p xml:id="ta-l3d14q1-d1e200">Praeterea, propter quod unumquodque, illud magis. Igitur si cognoscit anima Christi
              verbum mediante aliquo habitu, ille habitus, magis cognoscit verbum, et erit ei magis
              proximus quam anima Christi; quod est inconveniens.</p>
            <p xml:id="ta-l3d14q1-d1e203">Sed contra, gloria correspondet gratiae. Sed in Christo fuit habitus gratiae. Ergo et
              habitus gloriae. Sed tota gloria consistit in visione verbi, ut dicit Augustinus. Ergo
              anima Christi aliquo habitu cognoscit verbum.</p>
            <p xml:id="ta-l3d14q1-d1e207">Praeterea, ejusdem naturae est anima Christi et anima nostra. Sed anima nostra non
              potest pertingere per naturalia sua ad videndum Deum. Ergo nec anima Christi; et ita
              oportet quod sit aliquid superadditum naturae, quo videt Deum; ergo videt mediante
              aliquo habitu.</p>
          </div>
          <div xml:id="ta-l3d14q1-Dd1e212">
            <head xml:id="ta-l3d14q1-Hd1e214">Quaestiuncula 4</head>
            <p xml:id="ta-l3d14q1-d1e217">Ulterius. Videtur quod oporteat alium habitum scientiae ponere, quo cognoscit verbum,
              et quo cognoscit res in verbo. Verbum enim repraesentat res quae in eo cognoscuntur,
              sicut speculum species in eo resultantes. Sed qui videt speculum non tantum imprimitur
              in eo similitudo speculi, sed etiam rerum similitudines in speculo resultantes. Ergo
              et in eo qui videt res in verbo, oportet ponere alium habitum specierum rerum visarum
              in verbo, et ipsius verbi.</p>
            <p xml:id="ta-l3d14q1-d1e220">Praeterea, omnis scientia est secundum assimilationem scientis ad rem scitam, ut
              dicunt philosophi. Si igitur aliquis videt res alias in verbo, oportet quod
              intellectus assimiletur illis rebus; et sic cum habitus cognitivus consistat in
              praedicta assimilatione, quae est per species intellectuales, sequitur idem quod
              prius.</p>
            <p xml:id="ta-l3d14q1-d1e223">Praeterea, ponamus quod aliquis videns in verbo, desinat videre verbum (sicut Paulo
              contigit, ut dicitur): constat quod iste non obliviscitur eorum quae vidit in verbo.
              Ergo cognoscit ea non in verbo, quia non vidit verbum; ergo cognoscit ea in speciebus
              propriis; et sic idem quod prius.</p>
            <p xml:id="ta-l3d14q1-d1e226">Sed contra, ubi unum propter alterum, ibi tantum unum, ut dicit philosophus. Sed qui
              videt res in verbo, non cognoscit eas nisi per verbum cognitum. Ergo non est ibi nisi
              unus habitus.</p>
            <p xml:id="ta-l3d14q1-d1e230">Praeterea, ubi est unus actus, non sunt plures habitus. Sed eodem actu cognoscit
              anima verbum, et ea quae videt in verbo. Ergo non est ibi quantum ad hoc diversus
              habitus.</p>
          </div>
          <div xml:id="ta-l3d14q1-Dd1e234">

            <head xml:id="ta-l3d14q1-Hd1e236">Quaestiuncula 5</head>
            <p xml:id="ta-l3d14q1-d1e239">Ulterius. Videtur quod praeter hanc scientiam qua cognoscit res in verbo, non habeat
              aliam scientiam de rebus. Unius enim, et secundum idem, et respectu ejusdem, est
              tantum una perfectio. Sed Christus secundum humanam naturam habet cognitionem in verbo
              de rebus creatis. Ergo ipse secundum humanam naturam non habet earumdem rerum aliam
              cognitionem vel scientiam.</p>
            <p xml:id="ta-l3d14q1-d1e242">Praeterea, 1 Corinth. 13, 10: <quote xml:id="ta-l3d14q1-Qd1e244">cum venerit quod perfectum est, evacuabitur quod
                ex parte est</quote>. Sed cognitio qua cognoscuntur res in verbo, est perfecta
              respectu alterius modi cognitionis rerum. Ergo cum ipsa non est alia in Christo
              cognitio.</p>
            <p xml:id="ta-l3d14q1-d1e248">Praeterea, propter hoc quod Christus habet visionem comprehensoris, non ponitur in eo
              fides, quae est viatoris cognitio divinorum. Sed scientia rerum in verbo, est propria
              comprehensoris. Ergo cum ea non oportet ponere aliam cognitionem quae competit
              viatoribus.</p>
            <p xml:id="ta-l3d14q1-d1e251">Sed contra, cognitio matutina in Angelis, qua cognoscunt res in verbo, non excludit
              vespertinam, qua cognoscunt res in propria natura. Sed anima Christi perfectior est in
              cognoscendo quam aliquis Angelus. Ergo et ipsa habet duas cognitiones.</p>
            <p xml:id="ta-l3d14q1-d1e255">Praeterea, plus distat a perfectione cognitionis in verbo cognitio sensitiva quam
              cognitio intellectiva in proprio genere. Sed cognitio in verbo non excludit in Christo
              sensitivam cognitionem. Ergo multo minus cognitionem rerum in proprio genere.</p>
          </div>
          <div xml:id="ta-l3d14q1-Dd1e259">
            <head xml:id="ta-l3d14q1-Hd1e261">Quaestiuncula 1</head>
            <p xml:id="ta-l3d14q1-d1e264">Respondeo dicendum, ad primam quaestionem, quod cum in Christo sit una persona et
              duae naturae, considerandum est, utrum ea quae attribuuntur Christo, pertineant ad
              rationem personae, vel ad rationem naturae. Et si quidem ad rationem personae, sic
              oportet in Christo illud tantum unum ponere, sicut unum tantum esse, unum suppositum,
              unam hypostasim, et sic de aliis. Si autem pertinet ad naturam; aut ad alteram tantum,
              aut ad utramque. Si ad alteram tantum, sic iterum est unum tantum, sicut una
              immensitas et una anima. Si autem ad utramque, sic quia naturae in Christo sunt
              integrae, oportet ponere talia esse duo, sicut duas voluntates, duo libera arbitria.
              Unde cum scientia pertineat ad divinam naturam et humanam, oportet in Christo ponere
              duas scientias, unam creatam, et aliam increatam.</p>
            <p xml:id="ta-l3d14q1-d1e267">Ad primum ergo dicendum, quod scientia est de his quae consequuntur humanam naturam
              secundum animam, quae est pars ejus: unde licet in Christo sit scientia divina, quae
              est perfectissima; tamen ea non formaliter perficitur humana natura; et ideo oportet
              creatam cognitionem vel scientiam in ea ponere.</p>
            <p xml:id="ta-l3d14q1-d1e270">Ad secundum dicendum, quod diversa luminaria per radios suos sunt nata informare
              easdem res, et sunt ejusdem rationis in illuminando; unde effectus minoris lucis non
              perficitur, quia sensus repletur luce majori. Sed scientia creata et increata non sunt
              unius rationis, nec idem informant; et ideo non est simile.</p>
            <p xml:id="ta-l3d14q1-d1e273">Ad tertium dicendum, quod nihil prohibet aliquid esse dignius alio secundum quid,
              quod est indignius simpliciter: sicut etiam color corporis Christi secundum quid est
              dignior ipso corpore, inquantum se habet ad ipsum sicut actus ad potentiam, cum sit
              forma accidentalis ipsius: tamen corpus Christi est dignius simpliciter: et similiter
              se habet scientia creata ad animam Christi.</p>
          </div>
          <div xml:id="ta-l3d14q1-Dd1e277">
            <head xml:id="ta-l3d14q1-Hd1e279">Quaestiuncula 2</head>
            <p xml:id="ta-l3d14q1-d1e282">Ad secundam quaestionem dicendum, quod nulla potentia passiva potest in actum exire
              nisi completa per formam activi, per quam fit in actu: quia nihil operatur nisi
              secundum quod est in actu. Impressiones autem activorum possunt esse in passivis
              dupliciter. Uno modo per modum passionis, dum scilicet potentia passiva est in
              transmutari: alio modo per modum qualitatis et formae, quando impressio activi jam
              facta est connaturalis ipsi passivo; sicut etiam philosophus in praedicamentis
              distinguit passionem, et passibilem qualitatem. Sensus autem potentia passiva est:
              quia non potest esse in actu omnium ad quae se extendit sua operatio per naturam
              potentiae: non enim potest esse aliquid quod actu habeat omnes colores: et sic
              patiendo a coloribus fit in actu, et eis assimilatur, et cognoscit eos. Similiter
              etiam intellectus est cognoscitivus omnium entium: quia ens et verum convertuntur,
              quod est objectum intellectus. Nulla autem creatura potest esse in actu totius
              entitatis, cum sit ens finitum: hoc enim solius Dei est, qui est fons omnium entium,
              omnia quodammodo in se praehabens, ut dicit Dionysius; et ideo nulla creatura potest
              intelligere sine aliquo intellectu, qui sit potentia passiva, idest receptiva: unde
              nec sensus nec intellectus possibilis operari possunt, nisi per sua activa
              perficiantur vel moveantur. Sed quia sensus non sentit nisi ad praesentiam sensibilis,
              ideo ad ejus operationem perfectam sufficit impressio sui activi per modum passionis
              tantum. In intellectu autem requiritur ad ejus perfectionem quod impressio sui activi
              sit in eo non solum per modum passionis, sed etiam per modum qualitatis et formae
              connaturalis perfectae: et hanc formam habitum dicimus. Et quia quod est naturale,
              firmiter manet; et in promptu est homini uti sua naturali virtute, et est eidem
              delectabile, quia est naturae conveniens; ideo habitus est difficile mobilis, sicut
              scientia; et eo potest homo uti cum voluerit, et reddit operationem delectabilem.
              Sicut autem in sensu visus est duplex activum: unum quasi primum agens et movens,
              sicut lux; aliud quasi movens motum, sicut color factus visibilis actu per lucem: ita
              in intellectu est quasi primum agens lumen intellectus agentis; et quasi movens motum,
              species per ipsum facta actu intelligibilis; et ideo habitus intellectivae partis
              conficitur ex lumine et specie intelligibili eorum quae per speciem cognoscuntur. Quia
              igitur intellectus Christi perfectissimus fuit in cognoscendo, oportebat quod in
              Christo habitus esset quo cognosceret; ut sic impressio activi non solum esset in ipso
              per modum passionis, sed etiam per modum formae.</p>
            <p xml:id="ta-l3d14q1-d1e285">Ad primum ergo dicendum, quod homo indiget ad intelligendum lumine intellectuali et
              in naturali cognitione rerum naturalium, ut per ipsum fiant intelligibiles actu, cum
              sint intelligibiles in potentia; et in cognitione supernaturali, ut per lumen infusum
              ad ea quae sunt supra se elevetur. Angelus autem non indiget lumine in cognitione
              naturali, quia non abstrahit a phantasmatibus species, sed habet eas innatas; indiget
              tamen eo in cognitione supernaturali; unde dicitur Job 25, 3: <quote xml:id="ta-l3d14q1-Qd1e287">numquid est
                numerus militum ejus, et super quem non fulget lumen illius?</quote> Et ideo Angeli
              in cognitione naturali non indigent habitu, secundum quod ad habitum requiritur lumen;
              exigitur autem secundum quod requiritur species rerum, propter hoc quia habent esse
              limitatum: unde dicitur in libro de causis, quod omnis intelligentia est plena formis.
              Anima autem Christi, quod sit superior Angelis, non habet ex natura animae, quia sic
              quaelibet anima esset superior Angelo; sicut nec corpus ejus habet ex natura corporis
              quod sit nobilius nostris animabus; sed habet ex unione. Unde omnia quae superadduntur
              a Deo in anima Christi et in Angelis, sunt eminentius in anima Christi quam in
              Angelis.</p>
            <p xml:id="ta-l3d14q1-d1e291">Ad secundum dicendum, quod anima intellectiva comparatur ad res intelligendas
              dupliciter. Uno modo ut faciens eas intelligibiles actu: quia non omnes res, prout
              sunt in sua natura, sunt actu intelligibiles; sed solum res immateriales; unde et res
              materiales intelligibiles efficiuntur per hoc quod abstrahuntur a materia particulari
              et a conditionibus ejus, ut sic quodammodo intellectui, qui immaterialis est,
              assimilentur. Alio modo comparatur ad res ut cognoscens eas; et secundum hoc oportet
              quod sit similis ipsis rebus, ut per propriam rationem cujuslibet rei de ea
              determinatam cognitionem habeat. Ad hoc autem quod aliquid assimilet sibi multa,
              sufficit quod habeat in actu illam solam formam secundum quam dicitur esse similitudo;
              sicut per calorem, ignis multa sibi assimilat: sed ad hoc quod aliquid sit simile
              multis, oportet quod actu omnium illorum multorum formas habeat; sicut si in pariete
              sint diversarum rerum similitudines. Et ideo anima intellectiva potest facere omnia
              intelligibilia per unam naturam luminis quam actu habet, sine hoc quod aliquid aliud
              ab alio recipiat; et ideo potentia quae haec efficit, est simpliciter activa, et
              dicitur intellectus agens, qui non operatur aliquo habitu mediante. Sed cum essentia
              animae sit limitata, non potest per eam assimilari omnibus quidditatibus rerum
              intellectarum: unde oportet quod ista assimilatio compleatur per hoc quod aliquid
              aliunde recipit: et ideo potentia qua perficitur, quasi passiva est, secundum quod
              omne recipere dicitur pati, et vocatur possibilis intellectus qui operatur aliquo
              habitu mediante. Quamvis autem possibilis intellectus in Christo sit nobilior
              simpliciter ex unione, quam intellectus agens in nobis, tamen non est nobilior ex
              ratione potentiae; sicut nec sensus ejus nobilior est intellectu nostro ex ratione
              potentiae. Unde non sequitur quod si intellectus agens in nobis non est subjectum
              alicujus habitus, nec possibilis intellectus in Christo.</p>
            <p xml:id="ta-l3d14q1-d1e294">Ad tertium dicendum, quod potentiae naturales operantur circa aliqua determinata:
              unde possunt secundum naturam suam esse in actu simpliciter respectu illorum: et ideo
              non oportet quod eis aliquid addatur ad producendum suum effectum. Sed anima humana
              habet operationem circa ens simpliciter: et ideo, cum habeat possibilitatem in suo
              esse, oportet quod ejus possibilitas perficiatur per aliquid additum, ad hoc quod
              operetur.</p>
          </div>
          <div xml:id="ta-l3d14q1-Dd1e298">
            <head xml:id="ta-l3d14q1-Hd1e300">Quaestiuncula 3</head>
            <p xml:id="ta-l3d14q1-d1e303">Ad tertiam quaestionem dicendum, quod habitus scientiae ex duobus constat, ut dictum
              est, scilicet ex lumine intellectuali, et ex similitudine rei cognitae. In cognitione
              autem qua anima Christi, vel quaelibet anima, videt verbum per essentiam, non potest
              esse habitus quantum ad speciem, quae sit similitudo cogniti: cum enim omne quod
              recipitur in aliquo, sit in eo per modum recipientis, essentiae divinae similitudo non
              potest in aliqua creatura recipi, quae perfecte repraesentet ipsam, propter infinitam
              distantiam creaturae ad Deum: et inde est quod illud quod est in Deo unum et simplex,
              creaturae diversis formis et perfectionibus repraesentant, unaquaque earum deficiente
              a perfecta repraesentatione divinae essentiae. Similitudo autem alicujus rei recepta
              in vidente non facit eum videre rem illam, nisi perfecte eam repraesentet; sicut
              similitudo coloris in oculo existens, non facit videre lucem perfectam, quia in colore
              non est nisi quaedam obumbrata participatio lucis. Et ideo quicumque intellectus
              cognosceret verbum per similitudinem aliquam, non diceretur videre essentiam verbi. Et
              ita patet quod anima Christi et quaelibet alia anima quae videt verbum per essentiam,
              non videt ipsum mediante aliqua similitudine. Similiter non potest ex parte luminis in
              illa visione esse habitus quantum ad effectum lucis intellectualis, cujus est
              intelligibilia facere in actu: quia res immateriales secundum se sunt intelligibiles
              in actu: sed oportet quod sit ibi quantum ad alium effectum, qui est perficere
              intellectum possibilem ad cognoscendum; quod in nobis faciunt species illuminatae
              lumine intellectus agentis. Sed quia illa visio excedit omnem facultatem naturae
              creatae, ideo ad illam visionem non sufficit lumen naturae, sed oportet ut
              superaddatur lumen gloriae.</p>
            <p xml:id="ta-l3d14q1-d1e306">Ad primum ergo dicendum, quod non eadem est unio qua unitur verbum animae Christi in
              persona, et qua unitur ei ut visibile videnti: quia unitur corpori in persona, non
              tamen videtur a corpore. Et ideo licet in unione illa qua unitur anima verbo in
              persona, non cadat aliquod medium; non tamen oportet quod in visione non cadat aliquod
              medium: non quidem dico medium sicut in quo videtur, ut speculum vel species; sed
              sicut sub quo videtur, sicut lumen.</p>
            <p xml:id="ta-l3d14q1-d1e309">Ad secundum dicendum, quod habitus scientiae non tantum consistit in speciebus, sed
              etiam in lumine, ut dictum est.</p>
            <p xml:id="ta-l3d14q1-d1e312">Ad tertium dicendum, quod illud lumen non est quid subsistens, ut possit uniri verbo,
              quasi cognoscens verbo; sed est illud quo assimilatur anima verbo formaliter, ut
              possit in visionem verbi; sicut in gratia est similitudo quaedam animae ad Deum; et
              haec est nobilior anima secundum quid, et non simpliciter, ut dictum est.</p>
          </div>
          <div xml:id="ta-l3d14q1-Dd1e316">
            <head xml:id="ta-l3d14q1-Hd1e318">Quaestiuncula 4</head>
            <p xml:id="ta-l3d14q1-d1e321">Ad quartam quaestionem dicendum, quod illud in quo aliquid videtur, est ratio
              cognoscendi illud quod in eo videtur. Ratio autem cognoscendi est forma rei inquantum
              est cognita, quia per eam fit cognitio in actu: unde sicut ex materia et forma est
              unum esse; ita ratio cognoscendi et res cognita sunt unum cognitum: et propter hoc
              utriusque, inquantum hujusmodi, est una cognitio secundum habitum et secundum actum:
              et ita non est alius habitus quo cognoscitur verbum et ea quae in verbo videntur;
              sicut nec alius habitus quo cognoscitur medium demonstrationis et conclusio, secundum
              quod medium ad conclusionem ordinatur.</p>
            <p xml:id="ta-l3d14q1-d1e324">Ad primum ergo dicendum, quod quando videntur res in speculo, species istarum rerum
              non imprimuntur a rebus in sensum, sed a speculo: unde imprimuntur omnes istae species
              in sensum, ut conclusae in una specie speculi; non quia sit alia species speculi et
              alia species rei visae in speculo. Sed in visione verbi non imprimitur aliqua
              similitudo a verbo in animam, per quam videatur, ut dictum est, sed ipsum per
              essentiam suam animae unitur: et ideo in ipsa essentia verbi videntur aliae res, quia
              essentia verbi habet rationem speciei quae fit in visu a speculo.</p>
            <p xml:id="ta-l3d14q1-d1e327">Ad secundum dicendum, quod anima assimilatur rebus quas cognoscit in verbo, non per
              aliquas formas illarum rerum impressarum in anima, sed per hoc quod verbum ipsum
              efficitur ut forma animae videnti, inquantum videtur ab ea, et ipsum verbum est
              similitudo omnium illarum rerum.</p>
            <p xml:id="ta-l3d14q1-d1e330">Ad tertium dicendum, quod sicut abeuntibus rebus sensibilibus remanent impressiones
              rerum, secundum quas est imaginatio; ita etiam abeunte verbo, in ipso qui desinit
              videre verbum, remanet impressio in anima ejus a verbo, per quam cognoscuntur ea quae
              in verbo viderat per species illarum rerum; et haec erit quasi reliquia praeteritae
              visionis.</p>
          </div>
          <div xml:id="ta-l3d14q1-Dd1e335">
            <head xml:id="ta-l3d14q1-Hd1e337">Quaestiuncula 5</head>
            <p xml:id="ta-l3d14q1-d1e340">Ad quintam quaestionem dicendum, quod secundum philosophum in 3 de anima, intellectus
              possibilis est in potentia ad omnia intelligibilia; omne autem quod est in potentia ad
              formam aliquam, remanet imperfectum, nisi illa forma fiat in eo: unde cum intellectus
              Christi non sit imperfectus, oportet quod formae rerum ad quas intellectus possibilis
              est in potentia, sint descriptae in eo; sed secundum quod cognoscit verbum, non
              depingitur in eo neque similitudo verbi, neque res quae videntur in verbo, ut dictum
              est; unde oportet quod praeter visionem qua videt res in verbo, habeat aliam scientiam
              de rebus, secundum quod cognoscit eas per proprias similitudines in propria natura. Et
              sic habemus tres scientias Christi. Una est divina, quae est increata. Alia qua
              cognoscit res in verbo, et verbum ipsum, quae est scientia comprehensoris. Tertia qua
              cognoscit res in propria natura, quae competit ei secundum quod est homo in solis
              naturalibus consideratus.</p>
            <p xml:id="ta-l3d14q1-d1e343">Ad primum ergo dicendum, quod istae duae scientiae ultimae non sunt unius rationis,
              nec unius speciei; et ideo non est inconveniens quod sint in eodem, non ratione
              ejusdem.</p>
            <p xml:id="ta-l3d14q1-d1e346">Ad secundum dicendum, quod verbum apostoli intelligendum est de perfecto et
              imperfecto in eadem specie: non tamen est inconveniens quod in eodem sint perfectiones
              diversarum specierum, quarum una sit major altera. Vel dicendum, quod scientia rerum
              in proprio genere non habet aliquam imperfectionem ex parte cognoscentis: unde etiam
              in beatis est, quamvis sit inferior illa scientia qua videntur res in verbo propter
              ignobilius medium cognoscendi. Unde non est simile de fide, quae importat
              imperfectionem ex parte credentis.</p>
            <p xml:id="ta-l3d14q1-d1e349">Et per hoc patet responsio ad tertium.</p>
          </div>
        </div>
        <div xml:id="ta-l3d14q1-Dd1e354" type="articulus">
          <head xml:id="ta-l3d14q1-Hd1e356">Articulus 2</head>
          <head xml:id="ta-l3d14q1-Hd1e359" type="questionTitle">Utrum anima Christi videndo verbum comprehendat ipsum</head>
          <div xml:id="ta-l3d14q1-Dd1e362">
            <head xml:id="ta-l3d14q1-Hd1e364">Quaestiuncula 1</head>
            <p xml:id="ta-l3d14q1-d1e367">Ad secundum sic proceditur. Videtur quod anima Christi verbum videndo comprehenderit.
              Sicut enim dicit Isidorus, Trinitas sibi soli nota est, et homini assumpto. Sed visio
              qua Deus videtur, soli Deo est conveniens, et nulli alii purae creaturae, quia est
              visio comprehensionis. Ergo homo assumptus comprehendit Trinitatem.</p>
            <p xml:id="ta-l3d14q1-d1e370">Praeterea, majus est uniri Deo quantum ad esse personae quam quantum ad visionem.
              Sed, sicut dicit Damascenus, tota divina natura unita est carni in persona filii. Ergo
              multo fortius tota divina natura unita est animae per modum visibilis; et ita anima
              Christi comprehendit deitatem verbi.</p>
            <p xml:id="ta-l3d14q1-d1e373">Praeterea, verbum est simplex, non divisibile. Sed simplex non potest ab aliquo capi
              quin comprehendatur: quia non potest esse partim intra capientem et partim extra. Cum
              igitur anima Christi verbum videndo capiat, videtur quod ipsum comprehendat.</p>
            <p xml:id="ta-l3d14q1-d1e376">Sed contra, secundum Augustinum, illud proprie comprehenditur cujus fines
              conspiciuntur. Sed verbi, cum sit infinitum, fines conspici non possunt. Ergo non
              potest comprehendi ab anima Christi.</p>
            <p xml:id="ta-l3d14q1-d1e380">Praeterea, nulla potentia substantiae finitae est infinita. Sed anima Christi, cum
              sit creata, est substantia finita. Ergo omnis virtus ejus est finita; ergo et
              capacitas ejus. Sed capacitas finita non comprehendit infinitum. Cum igitur verbum sit
              infinitum, non potest comprehendi ab anima Christi.</p>
          </div>
          <div xml:id="ta-l3d14q1-Dd1e384">
            <head xml:id="ta-l3d14q1-Hd1e386">Quaestiuncula 2</head>
            <p xml:id="ta-l3d14q1-d1e389">Ulterius. Videtur quod in verbo non cognoscat omnia quae cognoscit verbum.
                  <ref xml:id="ta-l3d14q1-Rd1e391"><title ref="#mc">Marci</title> 13, 32:</ref>
              <quote xml:id="ta-l3d14q1-Qd1e396" source="http://scta.info/resource/mc13_32">de die illa nemo scit, neque filius, sed solus pater</quote>.
              Sed non loquitur de filio secundum divinam naturam, secundum quam habet eamdem
              scientiam cum patre. Ergo loquitur de filio secundum humanam naturam; ergo Christus
              secundum animam non scit omnia quae scit Deus.</p>
            <p xml:id="ta-l3d14q1-d1e400">Praeterea, Deus scit infinita. Sed anima Christi, cum sit finita, non potest
              comprehendere infinita. Ergo non omnia scit quae Deus scit.</p>
            <p xml:id="ta-l3d14q1-d1e403">Praeterea, ex infinitate divinae potentiae est quod potest infinita facere. Sed anima
              Christi non comprehendit infinitatem divinae potentiae. Ergo non comprehendit omnia
              quae Deus potest facere. Sed Deus scit omnia quae potest facere. Ergo anima Christi
              non habet scientiam omnium quae scit Deus.</p>
            <p xml:id="ta-l3d14q1-d1e406">Praeterea, quanto aliquis intellectus est altior, tanto potest ex uno plura
              cognoscere: et propter hoc dicitur scientia superiorum esse universalior quam
              inferiorum in Lib. de causis et a Dionysio. Sed intellectus divinus est altior in
              infinitum quam anima Christi. Ergo in infinitum plura potest ex seipso cognoscere quam
              anima Christi ex visione unius divinae essentiae.</p>
            <p xml:id="ta-l3d14q1-d1e410">Sed contra, <ref xml:id="ta-l3d14q1-Rd1e412"><title ref="#ap">Apoc.</title> 5, 12:</ref>
              <quote xml:id="ta-l3d14q1-Qd1e417" source="http://scta.info/resource/ap13_32">dignus est agnus qui occisus est accipere divinitatem et
                sapientiam</quote>; Glossa: <quote xml:id="ta-l3d14q1-Qd1e420">idest omnem cognitionem</quote>. Ergo cum agnus
              sit occisus secundum humanam naturam, videtur quod Christus secundum humanam naturam
              omnem cognitionem habeat.</p>
            <p xml:id="ta-l3d14q1-d1e424">Praeterea, nullum bonum est quod anima Christi non amet, quia habet perfectam
              caritatem. Sed non amatur nisi cognitum. Ergo nullum bonum est quod non cognoscat. Sed
              omne quod est, inquantum est, bonum est. Ergo cognoscit omnia.</p>
          </div>
          <div xml:id="ta-l3d14q1-Dd1e428">
            <head xml:id="ta-l3d14q1-Hd1e430">&gt;Quaestiuncula 3</head>
            <p xml:id="ta-l3d14q1-d1e433">Ulterius. Videtur quod cognoscat omnia ita limpide ut Deus. Limpiditas enim visionis
              impeditur per obscuritatem potentiae videntis, aut ipsius medii. Sed in potentia
              intellectiva Christi non est aliqua obscuritas, cum ejus anima sit speculum
              clarissimum et mundissimum; medium autem est idem in quo videt Deus et ipsa anima
              Christi, scilicet ipsa essentia divina. Ergo anima Christi non minus limpide videt
              quam Deus.</p>
            <p xml:id="ta-l3d14q1-d1e436">Praeterea, si Deus magis limpide videt quam anima Christi, limpiditas in infinitum
              limpiditatem excedit. Sed inter infinite distantia possunt esse infinita media. Ergo
              possunt esse infinitae creaturae magis limpide cognoscentes quam anima Christi.</p>
            <p xml:id="ta-l3d14q1-d1e439">Praeterea, limpiditatis defectus in intelligendo contingit ex hoc quod virtus
              intellectiva non potest sufficienter supra rem intelligendam, sive contingat ex
              excellentia rei intelligendae, ad quam non pertingit intellectus; sive ex defectu
              ejus, quia intellectus agens non potest perfecte ei dare rationem intelligibilis;
              sicut sunt ea quae non habent esse perfectum, sicut tempus et motus. Sed anima Christi
              sufficienter potest super omnem naturam creatam. Ergo omnia quae in verbo videt, videt
              in termino limpiditatis; ergo Deus non magis limpide videt quam anima Christi.</p>
            <p xml:id="ta-l3d14q1-d1e442">Sed contra, quanto visus est acutior, tanto visio limpidior. Sed visus divinus est in
              infinitum acutior et potentior in intelligendo quam visus animae Christi. Ergo in
              infinitum limpidius videt.</p>
            <p xml:id="ta-l3d14q1-d1e446">Praeterea, major lux majorem visionis claritatem causat. Sed lux increata, qua videt
              Deus, in infinitum est major quam lux creata intellectus Christi. Ergo Deus in
              infinitum limpidius videt.</p>
          </div>
          <div xml:id="ta-l3d14q1-Dd1e451">
            <head xml:id="ta-l3d14q1-Hd1e453">Quaestiuncula 4</head>
            <p xml:id="ta-l3d14q1-d1e456">Ulterius. Videtur quod anima Christi non uno intuitu omnia videat quae in verbo
              cognoscit. Quia, sicut dicit philosophus, scimus plura, intelligimus vero unum. Sed
              non videt anima Christi aliqua in verbo nisi intelligendo. Ergo non potest uno intuitu
              omnia videre.</p>
            <p xml:id="ta-l3d14q1-d1e459">Praeterea, anima Christi in verbo videt omnia quae videt verbum. Sed verbum videt
              infinita. Ergo et anima Christi videt infinita. Si igitur simul actu omnia videret
              quae ibi videt, esset pertransire actu infinita; quod non contingit.</p>
            <p xml:id="ta-l3d14q1-d1e462">Praeterea, quantitas virtutis commensuratur operationi. Sed anima Christi est finita.
              Ergo non potest in operationem infinitam, nec in infinitas operationes simul. Sed si
              omnia infinita videt simul anima Christi diversis operationibus secundum diversa
              objecta, habet infinitas operationes simul. Si autem una operatione, habet infinitam
              operationem, quod est impossibile. Ergo non videt actu omnia simul quae videt in
              verbo.</p>
            <p xml:id="ta-l3d14q1-d1e465">Praeterea, Angeli beati non vident simul actu quidquid vident in verbo: unde et unus
              alium illuminat. Sed visio qua anima Christi videt in verbo, est similis illi visioni.
              Ergo non omnia simul videt in verbo.</p>
            <p xml:id="ta-l3d14q1-d1e469">Sed contra, <name ref="#Aristotle">philosophus</name> dicit, quod felicitas non
              consistit in habitu, sed in operatione. Sed Christus est perfecte felix et beatus.
              Ergo est in actu omnium eorum quae cognoscit.</p>
            <p xml:id="ta-l3d14q1-d1e475">Praeterea, quaecumque cognoscuntur, cognoscuntur vel habitu vel actu. Sed Christus
              non videt per aliquem habitum specierum ea quae videt in verbo. Si ergo non videt
              actu, nullo modo cognoscit nisi in potentia.</p>
            <p xml:id="ta-l3d14q1-d1e478">Praeterea, quaecumque videntur in una specie simul videntur, sicut homo simul videt
              quantitatem et colorem. Sed omnia quae videt anima Christi in verbo, videt in una
              essentia verbi quasi in una specie. Ergo anima Christi omnia simul videt.</p>
          </div>
          <div xml:id="ta-l3d14q1-Dd1e482">
            <head xml:id="ta-l3d14q1-Hd1e484">Quaestiuncula 1</head>
            <p xml:id="ta-l3d14q1-d1e487">Respondeo dicendum ad primam quaestionem, quod illud proprie comprehenditur quod
              attingitur ab intellectu secundum totam rationem suae cognoscibilitatis, et hoc est
              fines ejus conspici: non quidem rei, quia sic Deus seipsum non comprehenderet, quia
              fines non habet; sed quia secundum omnem rationem qua cognoscibilis est seipsum
              cognoscit, ideo comprehendere seipsum dicitur. Et quia unumquodque est cognoscibile
              secundum quod est ens, ideo dicta comprehensio contingit quando adaequatur ad
              essentiam rei efficacia intellectus in intelligendo. Cum autem intellectus duo habeat
              in intelligendo, scilicet lumen intellectuale, quo intelligere potest, et
              similitudinem rei intellectae, qua sua intellectualis operatio determinatur ad hanc
              rem cognitam; quodcumque horum excedatur a re secundum quod est in suo esse,
              intellectus illam rem non comprehendet. Sed in hoc differt. Quia si excedat res
              similitudinem intellectus, qua rem ipsam intelligit; tunc intellectus non attingit ad
              videndum essentiam illius rei: quia ut dictum est, per similitudinem illam intellectus
              determinatur ad rem cognitam; sicut si species intelligibilis repraesentet hominem
              inquantum est sensibilis, et non inquantum est rationalis: tunc enim non videtur
              essentia hominis: quocumque enim subtracto de essentialibus rei, manet essentia
              alterius speciei. Si autem res excedat lumen intellectus, et non speciem; tunc
              videbitur quidem essentia rei, sed non modo perfecto ut cognoscibilis est; eo quod, ut
              dictum est, ex lumine intellectuali est efficacia intelligendi. Sed quia esse quod
              recipitur in creatura, deficit ab eminentia esse creatoris; ideo omnis intellectus
              creatus cognoscens Deum per similitudinem aliquam sive impressam, sive a rebus
              acceptam, non videt essentiam Dei; sed ad hoc quod videat Deum oportet quod ipsa Dei
              essentia conjungatur intellectui ut forma qua cognoscit determinate: quod est in
              omnibus beatis. Sed quia lumen intellectuale facit intelligentem simpliciter, ideo
              oportet quod omnis intellectus intelligat per lumen quod sit in ipso. Unde per lumen
              intellectuale quod est in intellectu creato receptum, quo Deum videt, deficit ab esse
              divino; et ideo quamvis essentiam Dei videat, non tamen perfecto modo videt; et
              propter hoc intellectui creato communicari non potest quod Deum comprehendat.</p>
            <p xml:id="ta-l3d14q1-d1e490">Ad primum ergo dicendum, quod Isidorus loquitur de perfecta cognitione Trinitatis;
              quae Trinitas de seipsa perfectam cognitionem habet simpliciter; sed anima Christi
              habet de ea cognitionem perfectam in genere creaturae. Vel dicendum, quod non loquitur
              de comprehensione ipsius Trinitatis secundum se, sed quantum ad omnia quae in seipsa
              Trinitas cognoscit: quia omnia illa cognoscit in ea anima Christi, non autem aliqua
              alia creatura. Vel si intelligatur de comprehensione Trinitatis in se; tunc homini
              assumpto convenit, non ratione naturae humanae, sed ratione divinae.</p>
            <p xml:id="ta-l3d14q1-d1e493">Ad secundum dicendum, quod sicut nihil est de divina natura quod non sit humanae
              naturae unitum in persona verbi, non tamen humana natura adaequatur divinae naturae,
              propter quod divina natura tota dicitur unita humanae naturae, non conclusa in humana
              natura; similiter quia nihil est de natura verbi quod anima Christi non videat, nec
              tamen ei adaequatur, potest dici quod anima Christi totam naturam verbi videt, non
              tamen eam comprehendit, quia eam non totaliter videt. Illud enim totaliter videtur
              cujus visibilitas non excedit modum videntis, ut scilicet videns ita perfecte videat
              sicut res perfecte visibilis est. Unde qui habet opinionem tantum de quo scientia
              haberi potest, non totaliter cognoscit illud. Et ideo nullus intellectus creatus
              potest essentiam Dei totaliter videre: quia ejus efficacia non est tanta in
              intelligendo, quanta est veritas sive claritas divinae essentiae, secundum quam
              visibilis est; quod solius divini est intellectus; et ideo ipse solus seipsum
              totaliter cognoscit.</p>
            <p xml:id="ta-l3d14q1-d1e496">Ad tertium dicendum, quod non negatur verbum ab anima Christi comprehendi quia partem
              ejus videat et partem ejus non videat; sed quia non ita perfecte videt sicut visibile
              est; sicut etiam duorum qui unam conclusionem sciunt, unus perfecte scit, non quia
              alter conclusionis partem sciat et partem ignoret; sed quia unus scit per medium
              efficacius quam alter.</p>
          </div>
          <div xml:id="ta-l3d14q1-Dd1e500">
            <head xml:id="ta-l3d14q1-Hd1e502">Quaestiuncula 2</head>
            <p xml:id="ta-l3d14q1-d1e505">Ad secundam quaestionem dicendum, quod quidam dixerunt, omnem intellectum videntem
              Deum videre omnia quae videt Deus. Sed hoc non est necessarium: quia cum res videntur
              in Deo, Deus est quasi medium cognoscendi illas res. Non est autem necessarium quod
              qui cognoscit aliquod medium, cognoscat omnia illa quae per medium illud cognosci
              possunt, nisi plenarie medium illud, secundum totam virtutem suam, cognoscat: et ideo
              ipse Deus, qui seipsum comprehendit, omnia quae in eo sunt qualitercumque, cognoscit,
              sed diversimode. Quia ea quae sunt, erunt, vel fuerunt secundum quodcumque tempus,
              scit scientia visionis: quia illud proprie videtur quod habet esse extra videntem. Et
              quamvis essentia, per quam videt, sit una; tamen quia per distinctas rationes ideales
              ea videt, ideo distinctam cognitionem de eis habet, dum unumquodque cognoscit secundum
              propriam ideam, sicut bonum; vel per oppositi ideam, sicut malum. Distinctio autem
              harum rationum est ex diverso respectu exemplaris, scilicet divinae essentiae, ad res
              visas. Sed ea quae nec sunt nec fuerunt nec erunt, et tamen potuissent esse vel fuisse
              vel futura esse, cum in seipsis non sint, nullam in seipsis distinctionem habent, nec
              sunt nisi in potentia ipsius Dei, in qua unum sunt: unde non possunt esse respectus
              diversi secundum quos distinguantur rationes horum possibilium; et ideo haec Deus non
              cognoscit per ideas distinctas, sed per cognitionem suae potentiae, in qua sunt: et
              ideo dicitur haec cognoscere simplici intelligentia, quia intelligentiae est concipere
              etiam ea quae non sunt extra concipientem. Sed quia omne quod agit aliquid vel potest
              agere, agit illud secundum quod est ens actu; ideo impossibile est quod aliquis sciat
              omnia quae ex aliqua causa possunt produci, nisi comprehendat ejus entitatem. Et quia
              nullus intellectus creatus comprehendit essentiam divinam, ideo nullus creatus
              intellectus potest scire omnia quae Deus potest facere: et haec sunt illa quae Deus
              scit simplici intelligentia. Sed ea quae sunt, fuerunt, vel erunt, deficiunt ab
              infinitate divinae potentiae, quia plura facere posset; unde non prohibetur aliquis
              creatus intellectus cognoscere ea omnia; sed unusquisque tanto plura eorum in verbo
              cognoscit, quanto perfectius verbum intuetur. Et quia anima Christi perfectissime
              inter creaturas verbum intuetur, ad terminum hujus cognitionis pervenit, scilicet quod
              scit omnia quae fuerunt vel erunt, non solum facta, sed cogitata vel dicta. Et quia
              comprehendit quamlibet essentiam creatam, ideo scit omnia quae sunt in potentia
              seminali creaturae cujuscumque, eo modo quo Deus scit quae sunt in potentia sua. Sic
              ergo dicendum est, quod videt in verbo omnia quae videt verbum scientia visionis.</p>
            <p xml:id="ta-l3d14q1-d1e508">Ad primum ergo dicendum, quod dicitur filius nescire, quia non facit nos scire, ex eo
              quod ad nos mittitur. Similiter nec spiritus sanctus, sed solus pater scire dicitur,
              quia ipse non mittitur. Unde scientia patris intelligitur quantum ad hoc quod in se
              scit, a qua scientia non excluditur filius et spiritus sanctus; ut sic intelligatur de
              filio non solum inquantum homo, sed etiam inquantum Deus. Vel potest intelligi de
              filio secundum humanam naturam secundum eumdem modum loquendi.</p>
            <p xml:id="ta-l3d14q1-d1e511">Ad secundum dicendum, quod Deus infinita non scit per visionis scientiam; sciret
              tamen si generatio in futurum nunquam cessaret, quod Deo est possibile: et hac
              positione facta, anima Christi sciret infinita scientia visionis, ut quidam dicunt;
              nunc autem scit infinita simplici intelligentia, inquantum scit omnia quae fieri
              possunt per potentiam creaturae, quae infinita sunt, ad minus secundum numerum. Nec
              hoc impeditur per hoc quod est ejus substantia finita, propter duo. Primo, quia ista
              infinita quae sciret, si generatio semper duratura esset, non cognosceret per
              infinita, sed per unum, scilicet verbum. Nec tamen comprehenderet illud verbum: quia
              ex illo uno possent adhuc multo plura educi; posset enim aliquas alias species facere.
              Ea autem infinita quae sunt in potentia creaturarum, iterum cognoscit comprehendendo
              ipsas creaturas, quae infinitae non sunt. Virtus autem cognoscentis proportionatur
              medio cognoscendi magis quam ipsis cognitis. Secundo, quia contingit aliquam virtutem
              limitatam esse quantum ad esse, sed non quantum ad rationem illius virtutis; sicut
              supra, dist. 13, quaest. 1, art. 2, quaestiunc. 2, de gratia dictum est. Et quia ratio
              virtutis determinatur ad objectum, ideo contingit aliquam virtutem finitam quantum ad
              essentiam, posse in infinita objecta; sed non operari modo infinito: quia efficacia
              infinita in agendo non potest esse nisi ab essentia infinita; cum unumquodque agat
              secundum quod est ens actu: sicut virtus solis est ad producendum infinitas herbas,
              quia quantumcumque producat, nunquam virtus sua exhauritur; non tamen agit efficacia
              infinita. Ita etiam anima Christi, quamvis finita sit in essentia, non tamen
              prohibetur quin infinita cognoscere possit; sed quod non possit cognoscere ea
              limpiditate infinita.</p>
            <p xml:id="ta-l3d14q1-d1e514">Ad tertium dicendum, quod Deus potest facere multa quae nunquam faciet: et illa scit
              Deus scientia simplicis notitiae, non autem scientia visionis. Scientia autem animae
              Christi non parificatur etiam in numero scitorum, scientiae divinae quae est simplicis
              notitiae, sed solum scientiae visionis, ut dictum est.</p>
            <p xml:id="ta-l3d14q1-d1e518">Ad quartum dicendum, quod Deus scit ex ipsa sua essentia quae potest Deus facere,
              quae tamen anima Christi non scit: et ideo quantum ad hoc Deus plura scit. Praeterea
              hoc habet locum in illis quae minor intellectus non comprehendit. Si enim omnia
              comprehendit, tunc omnia scit inferior intellectus in illis quae superior, non tamen
              ita bene: et ideo cum anima Christi comprehendit creaturas, scit omnia quae sunt in
              creatura vel actu vel potentia ipsius, non tamen ita limpide sicut Deus.</p>
          </div>
          <div xml:id="ta-l3d14q1-Dd1e522">
            <head xml:id="ta-l3d14q1-Hd1e524">Quaestiuncula 3</head>
            <p xml:id="ta-l3d14q1-d1e527">Ad tertiam quaestionem dicendum, quod claritas vel limpiditas visionis contingit ex
              tribus. Primo ex efficacia virtutis visivae: quia qui sunt fortioris visus, magis
              limpide vident. Secundo ex claritate lucis sub qua claritate visibile videtur; sicut
              clarius videtur aliquid in lumine solis quam in lumine lunae. Tertio ex comparatione
              visibilis, vel ejus in quo aliquid videtur, ad videntem: quia quod a remotiori
              videtur, minus clare videtur. Et propter haec tria non potest anima Christi ita
              limpide videre ea quae videt in verbo, sicut ipsum verbum. Primo, quia non habet
              tantum virtutem in intelligendo; secundo, quia lumen sub quo videt, deficit a lumine
              increato; tertio quia essentia divina, quae est exemplar rerum, in quo res videntur,
              est magis conjuncta Deo quam alicui creaturae, quia est idem secundum rem.</p>
            <p xml:id="ta-l3d14q1-d1e530">Ad primum ergo dicendum, quod anima Christi est speculum clarissimum respectu
              creaturarum; non tamen pertingit ad claritatem divinam. Nec ex hoc sequitur quod sit
              in eo aliqua obscuritas, sicut nec in minus albo est aliqua nigredo, sed albedo minus
              intensa.</p>
            <p xml:id="ta-l3d14q1-d1e533">Ad secundum dicendum, quod quamvis limpiditas cognitionis divinae in infinitum
              excedat limpiditatem cognitionis animae Christi; non tamen sequitur quod possit esse
              alia creatura limpidius cognoscens quam anima Christi: quia pervenit ad ultimum gradum
              creaturae possibilem, sicut supra dictum est de gratia ejus.</p>
            <p xml:id="ta-l3d14q1-d1e536">Ad tertium dicendum, quod limpiditas intelligendi non est tantum ex parte
              intelligibilis; sed etiam ex parte intelligentis. Unde quamvis aliqua res ab anima
              Christi sciatur secundum omnem suam cognoscibilitatem, tamen melius cognoscitur ab
              ipso Deo quantum ad modum intelligentis; eo quod minimum intelligibile intelligit
              claritate infinita, sicut etiam rem parvam creat potentia infinita.</p>
          </div>
          <div xml:id="ta-l3d14q1-Dd1e540">
            <head xml:id="ta-l3d14q1-Hd1e542">Quaestiuncula 4</head>
            <p xml:id="ta-l3d14q1-d1e545">Ad quartam quaestionem dicendum, quod ratio quam assignant philosophi, quare
              intellectus noster non potest simul plura intelligere, est haec, quia oportet quod
              intellectus figuretur specie rei intelligibilis. Impossibile est autem quod simul
              figuretur pluribus speciebus, sicut impossibile est quod corpus simul figuretur
              pluribus figuris. Et ideo si aliqua cognoscuntur per unam speciem, illa nihil prohibet
              simul cognosci; sicut homo intelligens quidditatem hominis, simul intelligit animal et
              rationale: et propter hoc etiam intelligens propositionem, simul intelligit
              praedicatum et subjectum, quia intelligit ea ut unum. Et ideo, cum anima Christi
              intelligit omnia quae sunt in uno, scilicet verbo, etiam simul et uno intuitu omnia
              cognoscit actu. Et similiter est de aliis beatis quantum ad omnia quae in verbo
              vident; secus autem est de illis quae vident per species diversas, quae simul videre
              non possunt.</p>
            <p xml:id="ta-l3d14q1-d1e548">Ad primum ergo dicendum, quod quando plura intelliguntur in uno, omnia illa sunt ut
              unum intelligibile: et per hoc servatur verbum philosophi.</p>
            <p xml:id="ta-l3d14q1-d1e551">Ad secundum dicendum, quod verbum non videt infinita per scientiam visionis, ut
              dictum est et de hac verum est quod anima Christi videt quaecumque videt verbum. Si
              tamen infinita videret, praedicta positione facta quod generatio semper duraret, non
              sequeretur quod transiret in infinita: quia non videret ea pertranseundo de uno in
              alius; sed in uno simplici tam Deus quam anima Christi.</p>
            <p xml:id="ta-l3d14q1-d1e554">Ad tertium dicendum, quod omnia quae anima Christi videt in verbo, videt una
              operatione; non tamen illa operatio est infinita in se, sed materialiter, quia transit
              super infinita, praedicta positione stante de duratione mundi, sicut etiam dictum est
              de virtute intelligendi.</p>
            <p xml:id="ta-l3d14q1-d1e558">Ad quartum dicendum, quod unus Angelus non illuminatur ab alio de his quae
              illuminatus videt in verbo, sed de his quae non videt, quae superior videt vel in
              verbo, vel in lumine alterius Angeli magis sibi proportionato, in quo sunt formae
              magis particulares; sicut inferiores Angeli illuminantur a mediis de his quae ipsi in
              verbo non vident; medii autem vident vel in verbo, vel per illuminationem superiorum
              Angelorum.</p>
          </div>
        </div>
        <div xml:id="ta-l3d14q1-Dd1e563" type="articulus">
          <head xml:id="ta-l3d14q1-Hd1e565">Articulus 3</head>

          <head xml:id="ta-l3d14q1-Hd1e568">Utrum anima Christi, secundum illam scientiam qua cognoscit res in propria natura,
            cognoscat omnia</head>
          <div xml:id="ta-l3d14q1-Dd1e571">
            <head xml:id="ta-l3d14q1-Hd1e573">Quaestiuncula 1</head>
            <p xml:id="ta-l3d14q1-d1e576">Ad tertium sic proceditur. Videtur quod secundum illam scientiam qua anima Christi
              scit res in propria natura, sciat omnia. Omnis enim potentia quae non est reducta ad
              actum, est imperfecta. Sed intellectus possibilis animae Christi est in potentia ad
              omnia intelligibilia: quia est quodammodo omnia fieri, ut dicit in 3 de anima. Ergo si
              non omnia sciret per proprias similitudines, remaneret imperfectus.</p>
            <p xml:id="ta-l3d14q1-d1e579">Praeterea, haec est natura intellectus, per quam differt a sensu, quod quanto
              intellectus plura et difficiliora intelligit, tanto magis potest alia leviora
              intelligere. Sed quod est hujusmodi, nihil prohibet quin omnia capere posset. Ergo
              anima Christi etiam in propria natura omnia cognoscit.</p>
            <p xml:id="ta-l3d14q1-d1e582">Praeterea, magis impediunt se opposita, ut non possint esse simul, quam quaelibet
              alia. Sed species oppositorum non impediunt se quin sint simul in anima: quia simul
              homo habet scientiam albi et nigri. Ergo multo minus aliquae aliae species impediunt
              se invicem ut non possint esse simul; et sic idem quod prius.</p>
            <p xml:id="ta-l3d14q1-d1e585">Sed contra, non possunt omnia cognosci in quo non sunt omnia. Sed omnia non possunt
              esse in uno habitu creato. Ergo cum scientia quam habet Christus de rebus in propria
              natura, sit per aliquem habitum creatum, non potest per illam scientiam omnia
              cognoscere.</p>
            <p xml:id="ta-l3d14q1-d1e589">Praeterea, per illam scientiam Christus conformatur nobis. Sed nos non possumus scire
              omnia. Ergo nec Christus secundum hanc scientiam scivit omnia.</p>
          </div>
          <div xml:id="ta-l3d14q1-Dd1e593">
            <head xml:id="ta-l3d14q1-Hd1e595">Quaestiuncula 2</head>
            <p xml:id="ta-l3d14q1-d1e598">Ulterius. Videtur quod hanc scientiam Christus habuit minorem Angelis. Quia quanto
              intellectus est simplicior, tanto ejus naturalis scientia est major. Sed intellectus
              angelicus est simplicior quam anima Christi: quia intellectus Christi non excedit
              terminos humanae naturae, ultra quos est simplicitas intellectus angelici. Ergo
              intellectus angelicus habet majorem scientiam quam est scientia naturalis animae
              Christi.</p>
            <p xml:id="ta-l3d14q1-d1e601">Praeterea, quanto intellectus est magis propinquus materiae, tanto est debilior in
              cognoscendo. Sed intellectus Christi, cum sit forma materialis corporis Christi, est
              magis propinquus materiae quam angelicus. Ergo debilius cognoscit; et sic idem quod
              prius.</p>
            <p xml:id="ta-l3d14q1-d1e604">Praeterea, sicut dicit Isaac, ratio oritur in umbra intelligentiae. Intelligentiam
              autem vocat Angelum. Cum ergo Christus habeat intellectum rationalem, videtur quod
              ejus scientia sit minor quam Angelorum.</p>
            <p xml:id="ta-l3d14q1-d1e607">Sed contra, <ref xml:id="ta-l3d14q1-Rd1e609"><title ref="#hebr">Hebr.</title> 2</ref> dicitur, quod Christus
              minoratus est ab Angelis solum propter passionem. Ergo scientiam habet eis
              potiorem.</p>
            <p xml:id="ta-l3d14q1-d1e616">Praeterea, sicut dicit <title ref="#Dionysius">Dionysius</title>, ipse Christus
              secundum quod homo, docet Angelos. Ergo majorem scientiam habet quam illi.</p>
          </div>
          <div xml:id="ta-l3d14q1-Dd1e623">
            <head xml:id="ta-l3d14q1-Hd1e625">Quaestiuncula 3</head>
            <p xml:id="ta-l3d14q1-d1e628">Ulterius. Videtur quod Christus non habuit scientiam per modum collationis. Quia,
              sicut dicit Damascenus, in Christo non inquirimus consilium neque electionem. Sed haec
              pertinent ad collationem practicam. Ergo eadem ratione non fuit in eo collatio quantum
              ad speculativam.</p>
            <p xml:id="ta-l3d14q1-d1e631">Praeterea, discursus rationis opponitur deiformitati. Sed anima Christi tota fuit
              deiformis. Ergo non habet scientiam collativam.</p>
            <p xml:id="ta-l3d14q1-d1e634">Praeterea, discursus rationis, ut dicit Isaac, contingit ex hoc quod habet lumen
              obumbratum. Sed in anima Christi nulla fuit obumbratio nec obscuritas. Ergo nec habuit
              scientiam per modum collationis.</p>
            <p xml:id="ta-l3d14q1-d1e637">Sed contra, Christus assumpsit omnia naturalis quae consequuntur naturam humanam.
              Ergo assumpsit rationem. Sed rationis actus est inquirere et conferre. Ergo ipse
              habuit scientiam collativam.</p>
            <p xml:id="ta-l3d14q1-d1e641">Praeterea, opponere et respondere pertinent ad scientiam collativam. Sed Christus
              exercuit officium opponentis et respondentis, ut dicitur Luc. 2. Ergo ipse habuit
              scientiam collativam.</p>
          </div>
          <div xml:id="ta-l3d14q1-Dd1e646">
            <head xml:id="ta-l3d14q1-Hd1e648">Quaestiuncula 4</head>
            <p xml:id="ta-l3d14q1-d1e651">Ulterius. Videtur quod per plures habitus haec scientia divisa fuerit. Quia scientia
              sua fuit univoca scientiae nostrae. Sed nostra scientia est de omnibus quae Christus
              scivit, per plures habitus. Ergo et scientia Christi.</p>
            <p xml:id="ta-l3d14q1-d1e654">Praeterea, sicut dicit philosophus, scientiae secantur sicut et res. Sed Christus
              habuit scientiam de diversis rebus. Ergo habuit diversos habitus scientiarum.</p>
            <p xml:id="ta-l3d14q1-d1e657">Praeterea, scientiae dividuntur secundum diversas rationes cognoscendi. Sed quantum
              ad hanc scientiam pertinet, ipse non eadem specie sive ratione omnia cognovit, sed
              pluribus. Ergo non habuit unum tantum habitum scientiae, sed plures.</p>
            <p xml:id="ta-l3d14q1-d1e660">Sed contra, scientia Christi fuit perfectissima, sed scientia quanto magis est una,
              tanto magis est perfecta, ut patet per Dionysium, et per librum de causis. Ergo magis
              scivit omnia per unum habitum.</p>
            <p xml:id="ta-l3d14q1-d1e664">Praeterea, scientia regitiva plurium artium non diversificatur per illas artes, sed
              est unus habitus; sicut patet de militari respectu omnium scientiarum quae sub ea
              sunt. Sed scientia Christi fuit regitiva, et quasi architectonica, respectu omnium
              humanarum scientiarum. Ergo ipse per unum habitum omnia scivit quae ad hanc scientiam
              pertinent.</p>
          </div>
          <div xml:id="ta-l3d14q1-Dd1e668">
            <head xml:id="ta-l3d14q1-Hd1e670">Quaestiuncula 5</head>
            <p xml:id="ta-l3d14q1-d1e673">Ulterius. Videtur quod in ista scientia profecerit. <ref xml:id="ta-l3d14q1-Rd1e675"><title ref="#hebr">Hebr.</title> 5, 8:</ref>
              <quote xml:id="ta-l3d14q1-Qd1e680" source="http://scta.info/resource/hebr5_8">didicit ex iis quae passus est, obedientiam</quote>. Sed discere
              est in scientia proficere. Ergo in scientia profecit.</p>
            <p xml:id="ta-l3d14q1-d1e684">Praeterea, non proficere in his quae quis proficere potest, est magnus defectus. Sed
              in omni scientia qua quis non omnia scit, potest proficere. Ergo cum Christus secundum
              hanc scientiam non omnia sciverit, videtur quod potuerit proficere, et ita profecerit
              in ea.</p>
            <p xml:id="ta-l3d14q1-d1e687">Praeterea, intellectus agens in ipso abstrahebat species a phantasmatibus; et hic est
              actus ejus, alias frustra assumpsisset eum. Sed species abstracta a phantasmatibus
              recipitur in intellectu possibili. Ergo semper in Christo plures species recipiebantur
              in intellectu possibili ejus. Ergo proficiebat in scientia.</p>
            <p xml:id="ta-l3d14q1-d1e690">Praeterea, hoc patet per auctoritatem Ambrosii superius inductam.</p>
            <p xml:id="ta-l3d14q1-d1e694">Sed contra, Damascenus dicit: <quote xml:id="ta-l3d14q1-Qd1e696">qui dicunt Christum proficere sapientia et
                gratia, ut additamentum suscipientem, non eam quae secundum hypostasim est, unionem
                venerantur</quote>. Sed illa unio omnino veneranda est. Ergo non debemus dicere,
              quod in scientia profecerit.</p>
          </div>
          <div xml:id="ta-l3d14q1-Dd1e701">
            <head xml:id="ta-l3d14q1-Hd1e703">Quaestiuncula 6</head>
            <p xml:id="ta-l3d14q1-d1e706">Ulterius. Videtur quod ab Angelis quantum ad hanc scientiam accepit. Dionysius enim
              dicit: <quote xml:id="ta-l3d14q1-Qd1e708">per Angelos videmus eum sub paternis legibus ordinatum</quote>. Sed quod
              ordinatur, aliquid ab ordinante accipit. Ergo Christus aliquid ab Angelis accepit.</p>
            <p xml:id="ta-l3d14q1-d1e712">Praeterea, <title ref="#lc22_43">Luc. 22, 43,</title> dicitur, quod <quote xml:id="ta-l3d14q1-Qd1e717" source="http://scta.info/resource/lc22_43">apparuit Angelus domini confortans eum</quote>. Sed confortatus
              accipit aliquid a confortante. Ergo et Christus ab Angelo.</p>
            <p xml:id="ta-l3d14q1-d1e721">Praeterea, Christus, dum fuit in terra, voluit subdi legalibus ordinationibus, factus
              sub lege, Galat. 4. Sed legalis observantia est minoris dignitatis quam caelestis
              hierarchia. Ergo et ordini caelestis hierarchiae subdi debuit. Haec autem est lex
              caelestis hierarchiae ut homines ab Angelis suscipiant, ut dicit Dionysius. Ergo ipse
              ab Angelis suscepit.</p>
            <p xml:id="ta-l3d14q1-d1e724">Praeterea, corpus ejus impressionem suscepit a corporibus caelestibus. Ergo pari
              ratione anima a spiritibus caelestibus.</p>
            <p xml:id="ta-l3d14q1-d1e728">Sed contra, superioris non est ab inferiori recipere. Sed Christus etiam secundum
              humanam naturam Angelis superior fuit, et caput, ut supra dictum est, dist. 13,
              quaest. 2, art. 2, quaestiunc. 2. Ergo ab eis non recepit.</p>
            <p xml:id="ta-l3d14q1-d1e731">Praeterea, quod immediate accipit a verbo non habet necesse ab Angelis accipere. Sed
              anima Christi immediate accipit a verbo sibi unito. Ergo non recipit ab Angelis.</p>
          </div>
          <div xml:id="ta-l3d14q1-Dd1e735">
            <head xml:id="ta-l3d14q1-Hd1e737">Quaestiuncula 1</head>
            <p xml:id="ta-l3d14q1-d1e740">Respondeo ad primam quaestionem dicendo, quod cognitio rerum in proprio genere et
              cognitio rerum in verbo differunt, non quantum ad res cognitas, sed quantum ad medium
              cognoscendi, quod est id in quo res cognoscitur: quia cognitio quae est rerum in
              verbo, habet medium cognoscendi ipsum verbum; cognitio autem rerum in proprio genere,
              habet medium cognoscendi rerum similitudines, quae sunt in intellectu. Medium autem
              cognoscendi, quod est lumen sub quo res videtur, utrobique creatum est: hoc enim vel
              est lumen naturale, sicut in his quae cognoscuntur per rationem naturalem: vel lumen
              gratiae, sicut in his quae cognoscuntur per fidem et revelationem. Christus autem
              perfectus fuit secundum animam, et secundum naturam, et secundum gratiam. Non autem
              perfectio animae quantum ad naturam esset in ipso, nisi omnia cognosceret hoc genere
              cognitionis quae per rationem naturalem cognosci possunt; nec etiam esset perfectus in
              gratia, nisi omnia quae ad revelationem gratiae pertinent in hominibus, sive in
              Angelis, cognovisset; et ideo anima ejus hoc genere cognitionis omnia cognovit. Sed
              quia similitudo creata deficit a repraesentatione substantiae increatae, ideo hoc
              genere cognitionis non cognovit ipsam essentiam increatam; nec alia omnia quae ad
              perfectionem intellectivae partis non pertinent, neque secundum naturam neque secundum
              gratiam, sicut sunt gesta particularium hominum, et hujusmodi; quae tamen omnia
              cognovit in verbo. Et ideo dicendum, quod hoc genere cognitionis non cognovit omnia
              simpliciter.</p>
            <p xml:id="ta-l3d14q1-d1e743">Ad primum ergo dicendum, quod ex hac ratione non concluditur nisi quod cognoverit
              omnia quae per rationem naturalem cognosci possunt: quia sicut materia prima est in
              naturali potentia tantum ad illas formas quae per agens naturale produci possunt,
              quamvis Deus alia ex materia illa facere possit; ita etiam intellectus possibilis est
              in potentia naturali eorum tantum quae per lumen intellectus agentis cognosci possunt:
              et si haec tantum cognosceret, imperfectus non esset; sed Deus ex liberalitate sua
              infundit amplius lumen gratiae, per quod etiam plura intellectus possibilis
              cognoscit.</p>
            <p xml:id="ta-l3d14q1-d1e746">Ad secundum dicendum, quod per ea quae intellectus intelligit, non ampliatur
              capacitas, nisi respectu eorum intelligibilium quae sunt ejusdem generis; sicut
              quantumcumque homo sit instructus in scientiis physicis, nunquam pervenit ad
              cognitionem eorum quae sunt fidei, vel prophetiae, nisi lumen amplius addatur; et ita
              quantumcumque amplietur capacitas ejus ad intelligendum res in proprio genere, nunquam
              perveniet ad videndum divinam essentiam, vel res aliquas in ea.</p>
            <p xml:id="ta-l3d14q1-d1e749">Ad tertium dicendum, quod non negatur omnia cognoscere hujusmodi cognitionis genere
              anima Christi, quia species se invicem in intellectu impediant; sed quia quaedam
              cognoscibilia excedunt omnem speciem creatam, sicut essentia divina; quorumdam vero
              similitudines et cognitiones non sunt de perfectione intellectus humani.</p>
          </div>
          <div xml:id="ta-l3d14q1-Dd1e753">
            <head xml:id="ta-l3d14q1-Hd1e755">Quaestiuncula 2</head>
            <p xml:id="ta-l3d14q1-d1e758">Ad secundam quaestionem dicendum, quod ad cognitionem intellectivam tria requiruntur;
              scilicet potentia intellectus, lumen quo intelligit, et similitudo rei per quam
              cognitio rei determinatur; et secundum haec tria potest aliqua cognitio esse altera
              potior tripliciter. Primo quantum ad efficaciam cognoscendi, sive certitudinem
              cognitionis, sive limpiditatem, quod idem est, quae ex ipso lumine consequitur; et sic
              cum Christus abundanter lumen gratiae habuerit magis quam Angeli, habuit limpidiorem
              cognitionem quam Angeli. Secundo potest esse aliqua cognitio potior alia quantum ad
              similitudinem cognitorum, quae attenditur secundum species; et secundum hoc etiam
              Christus perfectiorem cognitionem habuit quam Angeli: quia plurium species sibi
              infusae fuerunt quam Angelis concreatae et infusae; unde etiam de his quae ad
              illuminationes hierarchicas pertinent, Christus Angelos illuminavit, ut dicit
              Dionysius. Tertio potest esse aliqua cognitio altera nobilior quantum ad genus
              cognitionis, quod consequitur naturam potentiae intellectivae; et quia Christus
              cognovit intellectu possibili, cujus est objectum phantasma, ideo cognovit ea cum
              continuo et tempore, utens phantasmatibus quasi objectis intellectus, non quidem sicut
              ab eis speciem accipiens, sed sicut species circa ea ponens, sicut contingit in eo qui
              habet habitum, et actu aliqua considerat. Hoc autem genere cognitionis Angeli non
              cognoscunt; sed aliquo altiori secundum ordinem naturae, scilicet sine continuo et
              tempore.</p>
            <p xml:id="ta-l3d14q1-d1e761">Ad primum ergo dicendum, quod ista cognitio non fuit solum in Christo secundum
              proportionem virtutis quae debetur humanae naturae; sed secundum quod humana natura
              perfecta est per gratiam, quae fuit potior in Christo quam in Angelis; unde et
              perfectiorem scientiam habuit simpliciter.</p>
            <p xml:id="ta-l3d14q1-d1e764">Ad secundum dicendum, quod ex hoc quod intellectus possibilis est propinquius
              materiae, non habet defectum in cognoscendo, nisi quantum ad genus cognitionis; quia
              enim talis est natura ejus ut corpori uniatur ut forma, ideo tali genere cognitionis
              cognoscit, utendo scilicet corporis instrumentis. Sed multitudo cognitorum non est ex
              natura intellectus possibilis, sed ex speciebus intelligibilibus; limpiditas vero ex
              lumine intellectus agentis, vel ex aliquo superiori lumine.</p>
            <p xml:id="ta-l3d14q1-d1e767">Ad tertium dicendum, quod obumbratio illa intelligitur quantum ad hoc quod intelligit
              cum continuo et tempore.</p>
          </div>
          <div xml:id="ta-l3d14q1-Dd1e771">
            <head xml:id="ta-l3d14q1-Hd1e773">Quaestiuncula 3</head>
            <p xml:id="ta-l3d14q1-d1e776">Ad tertiam quaestionem dicendum, quod ex hoc ipso quod intellectus noster accipit a
              phantasmatibus, sequitur in ipso quod scientiam habeat collativam, inquantum ex multis
              sensibus fit una memoria, et ex multis memoriis unum experimentum, et ex multis
              experimentis unum universale principium, ex quo alia concludit; et sic acquirit
              scientiam, ut dicitur in 1 Metaph., et in fine posteriorum, Lib. 2, text. 37; unde
              secundum quod se habet intellectus ad phantasmata, secundum hoc se habet ad
              collationem. Habet autem se ad phantasmata dupliciter. Uno modo sicut accipiens a
              phantasmatibus scientiam, quod est in illis qui nondum scientiam habent, secundum
              motum qui est a rebus ad animam. Alio modo secundum motum qui est ab anima ad res,
              inquantum phantasmatibus utitur quasi exemplis, in quibus inspicit quod considerat,
              cujus tamen scientiam prius habebat in habitu. Similiter etiam est duplex collatio:
              una qua homo procedit ex notis ad inquisitionem ignoti; et talis collatio non fuit in
              Christo; alia secundum quam homo ea quae habitu tenet, in actum ducens, ex principiis
              considerat conclusiones sicut ex causis effectus; et talis collativa scientia fuit in
              Christo.</p>
            <p xml:id="ta-l3d14q1-d1e779">Ad primum ergo dicendum, quod Damascenus loquitur quantum ad primum modum
              collationis; unde subdit: <quote xml:id="ta-l3d14q1-Qd1e781">non enim habuit ignorantiam</quote>.</p>
            <p xml:id="ta-l3d14q1-d1e785">Ad secundum dicendum, quod discursus rationis non opponitur deiformitati quae est per
              gratiam, sed quae est per ordinem naturae. Deus enim non accipit cognitionem a
              phantasmatibus; unde anima recedit a Dei similitudine quantum ad hoc magis quam
              Angeli, inquantum est forma corporis.</p>
            <p xml:id="ta-l3d14q1-d1e788">Ad tertium dicendum, quod umbra illa, ut dictum est, refertur ad genus cognitionis,
              non ad limpiditatem in cognoscendo.</p>
          </div>
          <div xml:id="ta-l3d14q1-Dd1e793">
            <head xml:id="ta-l3d14q1-Hd1e795">Quaestiuncula 4</head>
            <p xml:id="ta-l3d14q1-d1e798">Ad quartam quaestionem dicendum, quod ex limpiditate cognitionis contingit quod
              scientia est magis unita et simplex: quia quanto limpidius videt intellectus, tanto ex
              paucioribus potest cognoscere plura. Unde cum anima Christi habuerit limpidissimam
              cognitionem inter omnes creaturas, scientia ejus fuit magis unita, et per formas magis
              universales quam aliqua scientia creaturae. Divisio autem habituum in diversis rebus
              cognoscendis contingit in nobis ex hoc quod formae intelligibiles in nobis sunt minime
              universales; unde oportet quod diversas res per diversas species cognoscamus; et
              diversae species secundum genus faciunt diversos habitus scientiarum; et propter hoc
              Angeli qui habent scientiam magis universalem, utpote non acceptam a rebus, non habent
              cognitionem de rebus per diversos habitus. Quia ergo anima Christi habuit scientiam
              magis universalem quam aliquis Angelus, ideo non habuit diversos habitus quibus
              cognosceret, sed uno habitu omnia cognovit quae ad hanc scientiam pertinent, quamvis
              diversis speciebus.</p>
            <p xml:id="ta-l3d14q1-d1e801">Ad primum ergo dicendum, quod scientia Christi, etiam rerum in proprio genere, fuit
              multo altior quam scientia nostra.</p>
            <p xml:id="ta-l3d14q1-d1e804">Ad secundum dicendum, quod non omnis diversitas rerum facit diversas scientias, sed
              diversitas quae requirit diversam rationem cognoscendi, sicut naturalia distinguuntur
              a mathematicis. Sed ratio cognoscendi in Christo fuit magis unibilis quam in nobis; et
              ideo per unam rationem potuit plura cognoscere.</p>
            <p xml:id="ta-l3d14q1-d1e807">Ad tertium dicendum, quod non quaelibet specierum diversitas facit habitum diversum
              (alias oporteret quod quot sunt res, tot essent scientiae); sed diversitates specierum
              quae non reducuntur ad eumdem modum cognitionis secundum genus; quae quidem diversitas
              contingit ex hoc quod lumen intellectus nostri est particulatum et debile; et ideo in
              Christo non fuit talis divisio habituum, propter luminis claritatem.</p>
          </div>
          <div xml:id="ta-l3d14q1-Dd1e811">
            <head xml:id="ta-l3d14q1-Hd1e813">Quaestiuncula 5</head>
            <p xml:id="ta-l3d14q1-d1e816">Ad quintam quaestionem dicendum, quod cum eminentia scientiae, ut dictum est,
              consistat in tribus, scientia Christi nunquam crevit quantum ad genus cognitionis;
              quia illud genus cognitionis sequitur naturam humanam, quae in ipso semper permansit;
              nec iterum quantum ad numerum scitorum, quia omnia scivit a primo instanti suae
              conceptionis quae ad hanc scientiam pertinent: crevit autem quantum ad aliquem modum
              certitudinis. Cum enim anima nostra secundum naturam sit media inter intellectum
              purum, qualis est in Angelis, et sensus; dupliciter certificatur de aliquibus. Uno
              modo ex lumine intellectus, qualis est certitudo in demonstrationibus illorum quae
              nunquam visa sunt: alio modo ex sensu, sicut cum aliquis est certus de his quae videt
              sensibiliter; et talis certitudo acquiritur alicui, etiam quantumcumque per
              certissimam demonstrationem aliquid sciat, quando videt sensibiliter quod prius non
              viderat; unde anima delectatur in visis etiam quae scivit; et haec vocatur certitudo
              experimentalis: et quantum ad hanc crevit scientia Christi, inquantum quotidie aliqua
              videbat sensibiliter quae prius non viderat; non autem crevit quantum ad
              essentiam.</p>
            <p xml:id="ta-l3d14q1-d1e819">Ad primum ergo dicendum, quod illud discere est referendum ad experientiam.</p>
            <p xml:id="ta-l3d14q1-d1e822">Ad secundum dicendum, quod anima Christi quamvis hoc genere cognitionis non omnia
              scivisset, tamen non poterat quantum ad ea proficere: tum quia quaedam sunt quae hoc
              genere cognitionis cognosci non possunt, sicut essentia Dei: tum quia quaedam
              contingentia singularia non sunt de perfectione scientiae, ut dictum est.</p>
            <p xml:id="ta-l3d14q1-d1e825">Ad tertium dicendum, quod per lumen intellectus agentis in Christo, non fuit aliqua
              species de novo recepta in intellectu possibili ejus; sed fuit facta conversio nova ad
              species quae erant in phantasia; sicut est in eo qui habet habitum sciendi eorum quae
              imaginatur vel videt.</p>
            <p xml:id="ta-l3d14q1-d1e829">Ad quartum dicendum, quod <name ref="#Ambrose">Ambrosius</name> intelligit profectum
              scientiae Christi quantum ad experientiam secundum novam conversionem ad sensibile
              praesens, vel sicut supra Magister determinavit.</p>
          </div>
          <div xml:id="ta-l3d14q1-Dd1e836">
            <head xml:id="ta-l3d14q1-Hd1e838">Quaestiuncula 6</head>
            <p xml:id="ta-l3d14q1-d1e841">Ad sextam quaestionem dicendum, quod secundum doctrinam <name ref="#Dionysius">Dionysii</name>, in <title ref="#deCoelestiHierarchia">Cael. Hier.</title>, Angeli
              a quibus alii cognitionem accipiunt, abundantiori lumine pleni sunt, quasi propinquius
              divinam claritatem contemplantes. Oportet enim recipiens esse in potentia respectu
              ejus a quo recipit, et ita minus in actu ejus quod recipere debet. Unde cum anima
              Christi abundantius intellectuale lumen habuerit quam Angeli, ut patet ex praedictis,
              constat etiam quod Christus mortale corpus gerens, nihil cognitionis accepit ab
              Angelis; sed ipse non solum secundum deitatem, sed etiam secundum animam omnes Angelos
              illuminavit sicut etiam nunc illuminat. Non enim minoris gloriae erat illa anima aut
              minoris cognitionis in statu illo quam modo sit, cum a principio suae conceptionis
              perfectus comprehensor fuerit.</p>
            <p xml:id="ta-l3d14q1-d1e850">Ad primum ergo dicendum, quod, sicut ipsemet Dionysius se ibidem exponit, dicitur
              Christus per Angelos ordinatus, non quia ipse ab eis illuminationem accipit, sed quia
              de his quae ad ipsum pertinebant circa ipsum gerenda, per Angelos alii instruebantur,
              sicut Joseph de fuga in Aegyptum, et de reditu de Aegypto, ut dicitur Matth. 2: ipse
              enim per se in his eos instruere non volebat; ut ab aliis pueris non differret, et
              ulterius ut veritas assumptae naturae probaretur.</p>
            <p xml:id="ta-l3d14q1-d1e853">Ad secundum dicendum, quod quamvis Angeli Christum non illuminarent, tamen ei
              ministraverunt, ut patet Matth. 4, et ad hoc ministerium illa confortatio pertinebat;
              non enim confortabatur instruendo, sed eo modo quo ex colloquio et praesentia amicorum
              et familiarium homo naturaliter confortatur in tristitiis, ut in hoc quoque veritas
              assumptae naturae appareret.</p>
            <p xml:id="ta-l3d14q1-d1e856">Ad tertium dicendum, quod Deus venerat nos liberare, sicut a morte, ita et a legis
              onere; et ideo sicut mortem pro nobis subiit, ut nos a morte liberaret, ita et legalia
              in seipso recepit <quote xml:id="ta-l3d14q1-Qd1e858">ut eos qui sub lege erant, redimeret</quote>; ad Gal. 4, 5.
              Non autem venit ut nos ab ordine caelestis hierarchiae educeret; et ideo non est
              similis ratio. Et praeterea Christus a legalibus nihil accepit secundum animam; sed
              tantum in corpore ejus gerebantur exterius, sicut circumcisio, et hujusmodi; sed leges
              caelestis hierarchiae ad animam pertinent: Christi autem anima non subjacebat alicui
              imperfectioni, sicut corpus subjacebat passibilitati.</p>
            <p xml:id="ta-l3d14q1-d1e863">Et per hoc patet solutio ad quartum: quia enim corpus ejus nondum erat glorificatum,
              poterat aliquam impressionem a corporibus caelestibus accipere; anima autem quae
              glorificata erat et super Angelos exaltata, nihil poterat ab eis accipere.</p>
          </div>
        </div>
        <div xml:id="ta-l3d14q1-Dd1e869" type="articulus">
          <head xml:id="ta-l3d14q1-Hd1e871">Articulus 4</head>
          <head xml:id="ta-l3d14q1-Hd1e874">Utrum anima Christi habuit omnipotentiam, sicut et omnium scientiam</head>
          <p xml:id="ta-l3d14q1-d1e877">Ad quartum sic proceditur. Videtur quod anima Christi habuit omnipotentiam, sicut et
            omnium scientiam. Primo per hoc quod dicitur Matth. ult.; 18: <quote xml:id="ta-l3d14q1-Qd1e879" source="http://scta.info/resource/mt28_18">data est mihi omnis
              potestas in caelo et in terra</quote>; et loquitur secundum humanam naturam. Ergo
            secundum humanam naturam habuit omnipotentiam.</p>
          <p xml:id="ta-l3d14q1-d1e883">Praeterea, Christus habuit omnium scientiam. Sed scientia est practica et speculativa.
            Ergo et ipse habuit de omnibus rebus scientiam practicam. Sed scientia practica est
            secundum quam aliquis scit facere aliquid, et potest facere: quia scientia practica est
            causa rerum. Ergo anima Christi habuit omnipotentiam.</p>
          <p xml:id="ta-l3d14q1-d1e886">Praeterea, anima humana est imago Trinitatis per potentiam, voluntatem, et scientiam.
            Sed anima Christi, inquantum fuit imago Dei, capax fuit omnis scientiae. Ergo pari
            ratione omnipotentiae.</p>
          <p xml:id="ta-l3d14q1-d1e890">Praeterea, sicut potentia Dei est infinita, ita et scientia. Sed infinitas scientiae
            non prohibet quin omnium scientia Christo communicata sit. Ergo nec infinitas potentiae
            prohibet quin sibi omnipotentia communicata sit.</p>
          <p xml:id="ta-l3d14q1-d1e893">Praeterea, sicut in anima humana est possibilitas ad recipiendum omnia per intellectum
            possibilem, quo est omnia fieri; ita est in ea possibilitas ad faciendum omnia per
            intellectum agentem, quo est omnia facere. Sed Christo est communicata omnium scientia,
            inquantum anima ejus est receptiva omnium. Ergo similiter debuit sibi communicari
            omnipotentia.</p>
          <p xml:id="ta-l3d14q1-d1e896">Sed contra, potentia habet rationem principii, ut dicitur in 5 Metaph. Sed non potuit
            communicari animae Christi quod esset principium omnium: quia sic esset primum
            principium, quod est solius Dei. Ergo non potuit communicari omnipotentia.</p>
          <p xml:id="ta-l3d14q1-d1e899">Praeterea, per potentiam Dei, anima Christi conservatur in esse. Sed non potuit sibi
            communicari ut ipsa seipsam conservaret in esse: quia sic non esset creatura. Ergo non
            potuit sibi omnipotentia communicari.</p>
          <p xml:id="ta-l3d14q1-d1e902">Praeterea, nullius substantiae finitae est virtus activa infinita. Sed anima Christi
            est substantia finita. Ergo non potuit sibi communicari infinita potentia, quae est
            omnipotentia.</p>
          <p xml:id="ta-l3d14q1-d1e905">Respondeo dicendum, quod unumquodque est activum, secundum quod est ens actu; unde
            quanto aliqua habent deficientius esse, tanto minus sunt activa; sicut patet de materia
            prima in qua non est activa potentia, quia tenet ultimum gradum in entibus; et ideo
            potentia activa commensuratur essentiae. Et propter hoc, sicut animae Christi non potuit
            communicari quod haberet infinitatem essentiae, ita nec omnipotentia sibi communicari
            potuit nec alicui creaturae communicari potest. Credo tamen quod omnis potentia quae
            alicui creaturae communicari potest, sibi communicata fuit multo abundantius, ut
            scilicet materia elementaris magis obediret sibi ad nutum quam activis qualitatibus, vel
            etiam virtuti caelesti: et quod magis potuisset movere caelum quam aliquis Angelus; si
            tamen Angeli movent orbes.</p>
          <p xml:id="ta-l3d14q1-d1e909">Ad primum ergo dicendum, quod omnis potentia data est Christo quantum ad personam ab
            aeterno, sed quantum ad naturam humanam in ipsa conceptione: non quod natura humana, vel
            aliqua pars ejus, omnipotentia informaretur, ut omnipotens dici possit: sed secundum
            modum quo et alias proprietates communicant sibi naturae propter unitatem hypostasis:
            tamen in resurrectione manifestata est; et ideo tunc data dicitur, secundum illum modum
            loquendi quo res dicitur fieri quando innotescit.</p>
          <p xml:id="ta-l3d14q1-d1e912">Ad secundum dicendum, quod Christus habuit omnium rerum scientiam, non tantum
            speculativam, sed etiam practicam, non quidem qua ipsas res faceret, sed scivit qualiter
            a Deo sunt factae. Scientia autem practica, quamvis sit quodammodo causa operationis,
            inquantum dirigit in opere, non tamen est sufficienter causa: quia ab ipsa non
            producitur res, nisi adsit potentia activa rei: unde Christus habuit omnem scientiam
            practicam quidem, sed non practice, quia non ordinavit ad opus.</p>
          <p xml:id="ta-l3d14q1-d1e915">Ad tertium dicendum, quod universalitas possibilium Deo, commensuratur divinae
            essentiae: quia secundum hoc infinita potest, quia habet esse non limitatum. Sed
            universalitas eorum quae scit scientia visionis, non commensuratur essentiae ejus, etiam
            si mundus duraret semper, per hunc modum quo modo est: quia semper posset plura facere
            secundum unumquodque tempus quam quae fecit, et plures species, et plura rerum genera,
            et plures mundos. Et ideo quamvis omnium scientia qua Deus scit scientia visionis, sit
            communicata animae Christi: non tamen omnipotentia qua Deus potest facere, sibi
            communicari potuit, sicut nec essentia infinita.</p>
          <p xml:id="ta-l3d14q1-d1e918">Ad quartum dicendum, quod in omnipotentia includuntur omnia ad quae divina potentia se
            extendit ex infinitate suae essentiae, secundum quam est activa infinitorum secundum
            quemlibet modum; sed in scientia omnium, quae dicitur Christo communicata, non
            includuntur omnia quae Deus potest facere, ut dictum est; et ideo omnipotentia
            communicari non potuit nisi habenti essentiam infinitam, sicut nec scientia omnium
            simpliciter quae Deus potest facere, nisi comprehendenti essentiam infinitam, ut prius
            dictum est.</p>
          <p xml:id="ta-l3d14q1-d1e921">Ad quintum dicendum, quod potentia intellectus agentis non est ut faciat omnia
            simpliciter, sed ut faciat omnia esse intelligibilia; et ideo ratio non est ad
            propositum.</p>
        </div>
        <div xml:id="ta-l3d14q1-Dd1e925">
          <head xml:id="ta-l3d14q1-Hd1e927">Expositio textus</head>
          <p xml:id="ta-l3d14q1-d1e930"><quote xml:id="ta-l3d14q1-Qd1e931">In nullo creatura creatori aequatur</quote>. Intelligendum est quantum ad
            rationem rei habitae, et quantum ad modum habendi: quia etsi aliquid idem conveniat Deo
            et creaturae; non tamen secundum eumdem modum, vel eamdem rationem. <quote xml:id="ta-l3d14q1-Qd1e934">Nemo novit
              quae sunt Dei nisi spiritus Dei</quote>. Non excluduntur per hoc pater et filius, qui
            habent eamdem cognitionem quam et spiritus sanctus. <quote xml:id="ta-l3d14q1-Qd1e937">Naturaliter capax est
              scientiae</quote>. Est enim facta anima ad cognoscendum omnia, non autem ad faciendum
            omnia.</p>
        </div>
      </div>
    </body>
  </text>
</TEI>