<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Librum IV, Distinctio 7, Quaestio 1</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Librum IV, Distinctio 7, Quaestio 1</title>
          <date when="2016-03-18">March 18, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-18">March 18, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="G" n="ghent567">Ghent, Belgium, Ghent University Library, 567</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#G" n="90b"/>
      </div>
    </front>
    <body>
      <div xml:id="ta-l4d7q1">
        <head xml:id="ta-l4d7q1-Hd1e97">Librum IV, Distinctio 7, Quaestio 1</head>
        <div xml:id="ta-l4d7q1-Dd1e100">
          <head xml:id="ta-l4d7q1-Hd1e102">Prooemium</head>
          <p xml:id="ta-l4d7q1-d1e105">Postquam Magister determinavit de sacramento intrantium, scilicet de Baptismo, hic
            intendit determinare de sacramentis quae pertinent ad progredientes in via Dei; et
            dividitur in partes duas: in prima determinat de sacramentis quibus progredientes in
            bono perficiuntur; in secunda de sacramento quo a malo sublevantur quos cadere accidit,
            scilicet de poenitentia, dist. 14, ibi: <quote xml:id="ta-l4d7q1-Qd1e107">post hoc de poenitentia agendum
              est</quote>. Prima in duas: in prima determinat de sacramento confirmationis qua
            aliquis in seipso perficitur ad modum quo forma perficit; in secunda de Eucharistia, qua
            aliquis perficitur per conjunctionem ad finem, 8 dist., ibi: <quote xml:id="ta-l4d7q1-Qd1e110">post sacramentum
              Baptismi et confirmationis sequitur Eucharistiae sacramentum</quote>. Prima in duas:
            in prima tangit ea quae sunt intra essentiam sacramenti, scilicet materiam et formam; in
            secunda ea quae sunt extra essentiam ipsius, ibi: <quote xml:id="ta-l4d7q1-Qd1e113">hoc sacramentum ab aliis
              perfici non potest, nisi a summis pontificibus</quote>. Et circa hoc tria facit: primo
            determinat ministrum hujus sacramenti; secundo effectum, ibi: <quote xml:id="ta-l4d7q1-Qd1e116">virtus autem hujus
              sacramenti est donatio spiritus sancti</quote>; tertio ritum, ibi: <quote xml:id="ta-l4d7q1-Qd1e119">hoc
              sacramentum tantum a jejunis accipi, et jejunis tradi debet</quote>. Circa primum duo
            facit: primo determinat veritatem; secundo removet quamdam objectionem, ibi:
              <quote xml:id="ta-l4d7q1-Qd1e123">Melchiades</quote> et cetera. Hic est triplex quaestio. Prima de ipso
            sacramento confirmationis. Secunda de effectu ejus. Tertia de celebratione ejus. Circa
            primum quaeruntur tria: 1 utrum confirmatio sit sacramentum per se; 2 de materia ejus; 3
            de forma.</p>
        </div>
        <div xml:id="ta-l4d7q1-Dd1e128" type="articulus">
          <head xml:id="ta-l4d7q1-Hd1e130">Articulus 1</head>

          <head xml:id="ta-l4d7q1-Hd1e133" type="questionTitle">Utrum confirmatio sit sacramentum</head>
          <div xml:id="ta-l4d7q1-Dd1e136">
            <head xml:id="ta-l4d7q1-Hd1e138">Quaestiuncula 1</head>
            <p xml:id="ta-l4d7q1-d1e141">Ad primum sic proceditur. Videtur quod confirmatio non sit sacramentum. Omne enim
              sacramentum efficaciam habet ab institutione divina. Sed confirmatio non legitur a
              domino instituta. Ergo non est sacramentum.</p>
            <p xml:id="ta-l4d7q1-d1e144">Praeterea, illud cujus est usus in omnibus vel pluribus sacramentis, non videtur esse
              sacramentum per se. Sed, sicut dicit Dionysius, usus sacri unguenti, scilicet
              chrismatis, est in aliis sacramentis pluribus, sicut patet in Baptismo, in quo
              infunditur chrisma in aqua Baptismi, et baptizatus in vertice chrismate inungitur, et
              similiter pontifices chrismatis inunctione consecrantur, et altare etiam in quo
              Eucharistia consecranda est, chrismate linitur, et calix similiter. Ergo confirmatio,
              quae dicitur chrismatio, non est aliquod sacramentale.</p>
            <p xml:id="ta-l4d7q1-d1e147">Praeterea, sacramenta novae legis in veteri praefigurata fuerunt. Sed nulla figura
              confirmationis in lege veteri legitur praecessisse. Ergo confirmatio non est
              sacramentum.</p>
            <p xml:id="ta-l4d7q1-d1e150">Sed contra est quod Melchiades in littera dicit: <quote xml:id="ta-l4d7q1-Qd1e152">scitote utrumque magnum esse
                sacramentum</quote>, scilicet confirmationem et Baptismum.</p>
            <p xml:id="ta-l4d7q1-d1e157">Praeterea, hoc patet per definitionem sacramenti, quae competit confirmationi, quae
              habet significationem gratiae in linitione olei, et habet efficaciam, ut in littera
              dicitur, in collatione gratiae ad plenitudinem sanctitatis. Ergo est sacramentum.</p>
          </div>
          <div xml:id="ta-l4d7q1-Dd1e161">
            <head xml:id="ta-l4d7q1-Hd1e163">Quaestiuncula 2</head>
            <p xml:id="ta-l4d7q1-d1e166">Ulterius. Videtur quod sit sacramentum necessitatis. Quia, ut Rabanus in littera
              dicit, omnes fideles debent post Baptismum per episcopos accipere spiritum sanctum, ut
              pleni Christiani inveniantur. Sed hoc est de necessitate salutis, ut aliquis sit
              plenus Christianus. Ergo sacramentum confirmationis est sacramentum necessitatis.</p>
            <p xml:id="ta-l4d7q1-d1e169">Praeterea, sacramentum confirmationis contra morbum peccati ordinatur. Sed hoc est de
              necessitate salutis, ut quis a morbo peccati liberetur. Ergo confirmatio est
              sacramentum necessitatis.</p>
            <p xml:id="ta-l4d7q1-d1e172">Praeterea, sicut ad justitiam exigitur recessus a malo, ita et accessus ad bonum. Sed
              Baptismus operatur ad recessum a malo, quod ipsum ablutionis nomen ostendit;
              confirmatio autem ad accessum ad bonum, quod etiam ex nomine patet. Ergo sicut
              Baptismus est de necessitate sanctificationis, ita et confirmatio.</p>
            <p xml:id="ta-l4d7q1-d1e175">Sed contra, sine eo quod est de necessitate salutis, non est salus. Sed pueri
              baptizati salvantur si ante confirmationem moriantur. Ergo non est sacramentum
              necessitatis.</p>
            <p xml:id="ta-l4d7q1-d1e179">Praeterea gratia et virtus sufficiunt ad salutem. Sed in Baptismo confertur gratia et
              plenitudo virtutum. Ergo Baptismus sufficit ad salutem; et ita confirmatio non est
              sacramentum necessitatis.</p>
          </div>
          <div xml:id="ta-l4d7q1-Dd1e183">
            <head xml:id="ta-l4d7q1-Hd1e185">Quaestiuncula 3</head>
            <p xml:id="ta-l4d7q1-d1e188">Ulterius. Videtur quod Baptismus sit nobilius sacramentum quam confirmatio: quia
              essentialia rei accidentalibus digniora sunt, sicut substantia accidente. Sed
              Baptismus essentialiter se habet ad salutem, cum sit sacramentum necessitatis;
              confirmatio autem accidentaliter, cum non sit necessitatis sacramentum. Ergo Baptismus
              est nobilius sacramentum confirmatione.</p>
            <p xml:id="ta-l4d7q1-d1e191">Praeterea, effectus proportionatur suae causae. Sed Baptismus habet majorem
              efficaciam in efficiendo: quia delet omnem culpam et poenam, quod non facit
              confirmatio. Ergo est nobilius sacramentum.</p>
            <p xml:id="ta-l4d7q1-d1e194">Sed contra, ad nobiliorem actionem ordinatur nobilius ministerium. Sed confirmatio
              datur a nobiliori ministro quam Baptismus. Ergo confirmatio est nobilius sacramentum
              Baptismo.</p>
          </div>
          <div xml:id="ta-l4d7q1-Dd1e199">
            <head xml:id="ta-l4d7q1-Hd1e201">Quaestiuncula 1</head>
            <p xml:id="ta-l4d7q1-d1e204">Respondeo dicendum ad primam quaestionem, quod actiones quae sunt ordinatae ad
              aliquos effectus proprios et determinatos, recipiunt distinctionem secundum
              proportionem ad suos effectus; unde si ad duos effectus distinctos ordinentur, erunt
              duae diversae actiones. Si autem ordinentur ad unum effectum, ita quod una disponat
              vel impedimentum removeat, et alia perficiat, et alia ornet perfectum; totum
              computatur pro una integra actione, sicut patet in operibus artificum. Unde cum
              sacramenta sint quaedam actiones hierarchicae secundum Dionysium, ordinatae ad aliquos
              effectus salutis, quando plures actiones sacramentales ordinantur ad unum effectum,
              una ut perficiens, alia ut disponens, vel impedimentum removens, vel aliquo modo
              ornans, tunc in illa quae efficit effectum principalem consistit essentialiter ratio
              sacramenti. Aliae autem non dicuntur per se sacramenta, sed sacramentalia quaedam,
              quasi sacramentis adjuncta, sicut patet ex his quae dicta sunt circa Baptismum in
              exorcismo et catechismo et aliis hujusmodi concurrere. Quando autem sunt plures
              actiones ordinatae ad effectus omnino distinctos, tunc sunt diversa sacramenta. Et
              ideo cum confirmatio habeat per se effectum distinctum ab effectu Baptismi, ut
              patebit, non est sacramentale Baptismi, sed potius per se est principale
              sacramentum.</p>
            <p xml:id="ta-l4d7q1-d1e207">Ad primum ergo dicendum, quod circa institutionem hujus sacramenti est triplex
              opinio. Una enim dicit, quod hoc sacramentum non fuit institutum nec a Christo nec ab
              apostolis, sed postea processu temporis in quodam Concilio; et dicunt quod dominus rem
              sacramenti hujus sine sacramento conferebat manus imponendo, similiter et apostoli, eo
              quod ipsi confirmati fuerunt immediate a spiritu sancto. Et hoc videtur valde
              absurdum: quia secundum hoc Ecclesia tota die posset nova sacramenta instituere, quod
              falsum est, cum ipsi non sint latores legis, sed ministri, et fundamentum cujuslibet
              legis in sacramentis consistit; et praeterea in littera dicitur de tempore
              apostolorum: <quote xml:id="ta-l4d7q1-Qd1e209">non ab aliis quam ab apostolis fuit peractum</quote>. Ideo alii
              dicunt, quod non fuit a Christo sed ab apostolis institutum hoc sacramentum. Sed hoc
              etiam non competit: quia ipsi apostoli quamvis erant bases Ecclesiae, tamen non
              fuerunt legislatores; unde ad eos non pertinebat sacramenta instituere. Et ideo
              probabilior videtur aliorum opinio, qui dicunt, hoc sacramentum, sicut et omnia alia,
              a Christo fuisse institutum: quod patet ex hoc quod ipse etiam dominus manus pueris
              imponebat, ut patet Matth. 19. Nec obstat quod in Evangelio vel in actibus apostolorum
              non fit mentio de materia vel forma hujus sacramenti: quia formae sacramentales et
              alia quae in sacramentis exiguntur occultanda erant in primitiva Ecclesia propter
              irrisiones gentilium, ut Dionysius dicit; unde etiam in fine Eccl. Hier. excusat se a
              determinatione formarum sacramentalium. Secus autem de Baptismo quod erat sacramentum
              necessitatis, et statim cuilibet offerebatur in principio.</p>
            <p xml:id="ta-l4d7q1-d1e213">Ad secundum dicendum, quod quamvis materia confirmationis, scilicet chrismate,
              utantur Ecclesiae ministri in diversis sacramentis; tamen hoc sacramentum non
              consistit tantum in materia, sed in forma verborum, et actu, sicut et sacramentum
              Baptismi; et hoc non utuntur in aliis sacramentis; et ideo est per se sacramentum.</p>
            <p xml:id="ta-l4d7q1-d1e216">Ad tertium dicendum, quod hoc sacramentum est ad perfectionem gratiae. Et quia status
              legis erat status imperfectionis, eo quod <quote xml:id="ta-l4d7q1-Qd1e218" source="http://scta.info/resource/hebr7_19">nihil ad perfectum adduxit
                lex</quote>, Hebr. 7, 19, ideo hoc sacramentum non habuit aliquid sibi respondens in
              veteri lege: quamvis aliquo modo sit figuratum in unctione pontificum, qua
              significabatur unctio Christi, a quo haec unctio derivatur.</p>
          </div>
          <div xml:id="ta-l4d7q1-Dd1e223">
            <head xml:id="ta-l4d7q1-Hd1e225">Quaestiuncula 2</head>
            <p xml:id="ta-l4d7q1-d1e228">Ad secundam quaestionem dicendum, quod est triplex necessitas. Una est necessitas
              absoluta, sicut necessarium est Deum esse, vel triangulum habere tres angulos. Alia
              est necessitas ex causa efficiente, quae dicitur necessitas coactionis. Tertia est
              necessitas ex suppositione finis; et est duplex. Quia uno modo dicitur necessarium
              sine quo aliquis non potest conservari in esse, sicut nutrimentum animali. Alio modo
              sine quo non potest haberi quod pertinet ad bene esse, sicut equus dicitur necessarius
              ambulare volenti, et medicina ad hoc quod homo sane vivat. Primis autem duobus modis
              non dicitur aliquod sacramentum esse necessitatis, sed tertia necessitate; quaedam
              quidem quantum ad primum modum, illa scilicet sine quibus non potest homo in
              spirituali vita vivere, sicut est Baptismus et poenitentia; quaedam autem sine quibus
              non potest consequi aliquem effectum qui est ad bene esse spiritualis vitae; et hoc
              modo confirmatio et omnia alia sunt necessaria. Verumtamen contemptus cujuslibet
              sacramenti est periculosus. Objectiones autem procedunt de primo modo tertiae
              necessitatis.</p>
            <p xml:id="ta-l4d7q1-d1e231">Et ideo dicendum ad primum, quod est plenitudo Christianae gratiae sufficiens ad
              salutem, et haec datur in Baptismo; et est plenitudo copiae gratiae ad fortiter
              resistendum contra pressuras mundi, et haec datur in confirmatione, et sine hac potest
              esse salus.</p>
            <p xml:id="ta-l4d7q1-d1e234">Ad secundum dicendum, quod morbus peccati dupliciter expellitur. Uno modo quo ad
              culpam originalem in Baptismo, et actualem in poenitentia; et haec expulsio sufficit
              ad salutem. Alio modo quo ad poenam inclinantem ad culpam; et sic expellitur in
              confirmatione, et in aliis sacramentis; et haec non est de necessitate salutis.</p>
            <p xml:id="ta-l4d7q1-d1e237">Ad tertium dicendum, quod in Baptismo datur gratia quae a peccato mundat, et ad bene
              operandum perficit quantum ad sufficientiam salutis; sed in confirmatione additur
              amplius munus gratiae, quod non est de necessitate salutis.</p>
          </div>
          <div xml:id="ta-l4d7q1-Dd1e241">
            <head xml:id="ta-l4d7q1-Hd1e243">Quaestiuncula 3</head>
            <p xml:id="ta-l4d7q1-d1e246">Ad tertiam quaestionem dicendum, quod quinque modis unum sacramentum dicitur esse
              dignius alio. Uno modo quo ad rem sacramenti, sive effectum ejus; et sic Baptismus,
              qui delet omnem culpam et aufert omnem poenam, est maximum sacramentorum. Alio modo
              quantum ad id quod continetur in sacramento; et sic Eucharistia est nobilissimum, in
              qua continetur ipse Christus. Tertio quantum ad gradum dignitatis in quo constituit;
              et sic ordo est dignissimum sacramentum. Quarto quantum ad ministrum; et sic
              confirmatio, et etiam ordo, sunt dignissima, quia non nisi per episcopum ministrantur.
              Quinto quantum ad signatum et non contentum; et sic matrimonium est dignissimum, quia
              signat conjunctionem duarum naturarum in persona Christi. Si tamen has dignitates ad
              invicem comparemus, invenitur illa dignitas potissima quam sacramentum habet ex
              contento, quia est essentialior; et ideo sacramentum Eucharistiae est simpliciter
              dignissimum, et ad ipsum quodammodo alia sacramenta ordinantur. Dignitas autem quae
              est in efficiendo, praevalet ei quae est in significando; et illa quae est in
              efficiendo respectu boni, simpliciter loquendo, praevalet ei quae est in amotione
              mali; et ideo, simpliciter loquendo, post Eucharistiam nobilius sacramentum est ordo,
              per quod homo et in gratia et in gradu dignitatis ponitur; et post hoc confirmatio,
              per quam perfectio gratiae confertur; et post Baptismus, per quem fit plena remissio
              culpae et poenae; et post matrimonium, quod habet maximam significationem. Poenitentia
              autem et extrema unctio ponuntur inter Baptismum et matrimonium: quia ordinantur
              directe ad remotionem mali: quamvis in hoc poenitentia habeat minorem efficaciam quam
              Baptismus; quia ordinatur contra culpam actualem tantum, et non delet totaliter
              poenam; et adhuc minorem extrema unctio, quae contra reliquias peccati ordinatur.</p>
            <p xml:id="ta-l4d7q1-d1e249">Ad primum ergo dicendum, quod quamvis confirmatio se habeat quasi accidentaliter ad
              vitam spiritualem simpliciter acceptam, tamen ad vitam spiritualem secundum sui
              perfectam differentiam non habet se accidentaliter, sed essentialiter; et ideo non
              oportet quod sit minoris dignitatis quam Baptismus. Sicut etiam rationale est
              differentia nobilior quam sensibile: quamvis animali inquantum animal accidat esse
              rationale, cui inquantum hujusmodi per se convenit esse sensibile. Vel dicendum, ut
              quidam dicunt, quod confirmatio praesupponit Baptismum; unde dupliciter possunt
              comparari. Uno modo ut accipiatur confirmatio cum praesuppositione Baptismi; et sic
              confirmatio simpliciter est nobilior: sicut etiam esse substantiale perfectum per
              accidentalia simpliciter, nobilius est quam esse substantiale simpliciter. Alio modo
              cum praecisione Baptismi; et sic quodammodo Baptismus est nobilior quantum ad majorem
              efficaciam in removendo malum.</p>
            <p xml:id="ta-l4d7q1-d1e252">Ad secundum dicendum, quod Baptismus non habet majorem efficaciam simpliciter, sed
              solum in remotione mali, ut dictum est.</p>
          </div>
        </div>
        <div xml:id="ta-l4d7q1-Dd1e257" type="articulus">
          <head xml:id="ta-l4d7q1-Hd1e259">Articulus 2</head>

          <head xml:id="ta-l4d7q1-Hd1e262" type="questionTitle">Utrum sacramentum confirmationis habeat materiam</head>
          <div xml:id="ta-l4d7q1-Dd1e265">
            <head xml:id="ta-l4d7q1-Hd1e267">Quaestiuncula 1</head>
            <p xml:id="ta-l4d7q1-d1e270">Ad secundum sic proceditur. Videtur quod sacramentum istud materiam non habeat.
              Sacramenta enim habent efficaciam ex divina institutione. Sed materia hujus sacramenti
              non legitur a domino instituta. Ergo non habet determinatam materiam.</p>
            <p xml:id="ta-l4d7q1-d1e273">Praeterea, confirmatio datur ad plenitudinem sancti spiritus percipiendam. Sed super
              apostolos in die Pentecostes descendit spiritus sancti plenitudo absque omni materia.
              Ergo hoc sacramentum materia non indiget.</p>
            <p xml:id="ta-l4d7q1-d1e276">Praeterea, apostoli formam nobis ecclesiastici ritus tradiderunt. Sed ipsi
              confirmabant manus imponendo sine aliqua materia, ut legitur in Act. apostolorum. Ergo
              hoc sacramentum materiam non habet.</p>
            <p xml:id="ta-l4d7q1-d1e279">Sed contra est, quia, secundum Hugonem de s. Victore, sacramentum est materiale
              elementum. Ergo debet omne sacramentum habere materiam.</p>
            <p xml:id="ta-l4d7q1-d1e283">Praeterea, si omittatur aliquid quod non sit de substantia sacramenti, non impeditur
              perceptio sacramenti. Sed si omitteret episcopus chrismatis linitionem, non conferret
              sacramentum. Ergo materia est de essentia hujus sacramenti.</p>
          </div>
          <div xml:id="ta-l4d7q1-Dd1e287">
            <head xml:id="ta-l4d7q1-Hd1e289">Quaestiuncula 2</head>
            <p xml:id="ta-l4d7q1-d1e292">Ulterius. Videtur quod chrisma non sit materia competens. In sacramentis enim
              uniformitas observari debet. Sed in Baptismo est materia simplex elementum, scilicet
              aqua. Ergo etiam in confirmatione aliquod elementum debet esse materia.</p>
            <p xml:id="ta-l4d7q1-d1e295">Praeterea, virtus agentis proportionatur agenti. Sed virtus agens in sacramentis est
              simplex. Ergo et materia debet esse simplex; et ita materia confirmationis non debet
              esse commixta ex duobus liquoribus, scilicet oleo et balsamo.</p>
            <p xml:id="ta-l4d7q1-d1e298">Praeterea, materia sacramenti debet esse omnibus communis: quia omnibus sacramenta
              proponuntur in salutem. Sed oleum olivae et balsamum non est apud omnes. Ergo non sunt
              conveniens materia alicujus sacramenti.</p>
            <p xml:id="ta-l4d7q1-d1e301">Praeterea, ex aliis etiam rebus fit oleum quam ex oliva, sicut ex nucibus et
              papavere. Ergo videtur quod etiam ex tali oleo posset fieri chrisma.</p>
            <p xml:id="ta-l4d7q1-d1e305">Praeterea, sacramentum confirmationis est ad corroborandum hominem in pugna
              spirituali. Sed vinum facit homines bonae spei, secundum philosophum, quod ad
              fortitudinem pugnae exigitur; et similiter panis cor hominis confirmat, ut dicitur in
              Psal. 103. Ergo panis et vinum esset hujus sacramenti convenientior materia quam oleum
              et balsamum.</p>
            <p xml:id="ta-l4d7q1-d1e308">Praeterea, materia sacramenti debet habere significationem et respectu effectus, et
              respectu alicujus quod in Christo praecessit, a quo sacramenta profluxerunt. Sed per
              hujusmodi liquores nihil significatur in Christo praecedens. Ergo hujusmodi liquores
              non sunt conveniens materia hujus sacramenti.</p>
          </div>
          <div xml:id="ta-l4d7q1-Dd1e312">
            <head xml:id="ta-l4d7q1-Hd1e314">Quaestiuncula 3</head>
            <p xml:id="ta-l4d7q1-d1e317">Ulterius. Videtur quod non exigatur materia prius sanctificata. Confirmatio enim, ut
              in littera dicitur, non est majoris virtutis quam Baptismus. Sed in Baptismo non
              requiritur materia prius sanctificata. Ergo nec in confirmatione.</p>
            <p xml:id="ta-l4d7q1-d1e320">Praeterea, secundum Augustinum, accedit verbum ad elementum, et fit sacramentum. Si
              ergo oporteret quod materia aliquibus verbis prius sanctificaretur, tunc etiam ipsum
              chrisma per se est quoddam sacramentum, et non sacramenti materia.</p>
            <p xml:id="ta-l4d7q1-d1e323">Praeterea, sanctificatio non est iteranda circa idem. Sed per formam sacramenti
              sanctificatur materia, ut patet in Baptismo, cujus materia est aqua verbo vitae
              sanctificata; quod verbum supra, dist. 3, dixit Magister esse formam Baptismi. Ergo
              non debet ante prolationem formae sacramentalis aliqua sanctificatio circa materiam
              confirmationis adhiberi.</p>
            <p xml:id="ta-l4d7q1-d1e326">Sed contra est communis usus Ecclesiae, et etiam determinatio Dionysii, qui ponit
              ritum consecrationis chrismatis.</p>
          </div>
          <div xml:id="ta-l4d7q1-Dd1e331">
            <head xml:id="ta-l4d7q1-Hd1e333">Quaestiuncula 1</head>
            <p xml:id="ta-l4d7q1-d1e336">Respondeo dicendum ad primam quaestionem, quod materia sacramenti dicitur illa res
              visibilis sub cujus tegumento divina virtus secretius operatur salutem; et ideo ad hoc
              necessaria est materia sacramentis, ut ad effectum, ad quem virtus humana nullatenus
              attingit neque operando neque cooperando, divina virtus in re visibili operans
              perducat. Et ideo in poenitentia et in matrimonio cujus effectus aliquo modo dependet
              ex operatione humana, scilicet dolore de peccatis, et consensu etiam in copulam
              conjugalem, non requiritur talis materia. In Baptismo autem, cujus effectus totaliter
              est ab extrinseco, nil cooperante interius baptizante neque eo qui baptizatur, nisi ad
              removendum impedimentum, requiritur materia sensibilis. Cum ergo effectus
              confirmationis, qui est plenitudo spiritus sancti, sit omnino ab extrinseco, non per
              aliquam operationem humanam, non est dubium quod in sacramento confirmationis materia
              exigatur.</p>
            <p xml:id="ta-l4d7q1-d1e339">Ad primum ergo dicendum, quod plenitudo spiritus sancti non erat danda ante Christi
              resurrectionem et ascensionem, sicut dicitur Joan. 7, 39: <quote xml:id="ta-l4d7q1-Qd1e341">nondum erat spiritus
                datus, quia nondum erat Jesus glorificatus</quote>; et ideo secundum unam opinionem,
              ea quae ad hoc sacramentum pertinent non fuerunt ante Christi ascensionem instituenda.
              Sed aliquo modo praefiguratum fuit hoc sacramentum in manus impositione Christi super
              pueros; quamvis etiam illa manus impositio possit referri magis ad manus impositionem
              quae fit super catechumenos, ut dictum est. Nec hoc differt, sive dominus ipsemet
              instituit, sive apostoli ejus speciali praecepto. Secundum vero aliam opinionem
              dicendum, quod dominus materiam hujus sacramenti per seipsum instituit, sicut et
              adventum spiritus sancti promisit; sed denuntiandam apostolis dereliquit, quando usus
              sacramenti competebat, scilicet post plenam spiritus sancti missionem.</p>
            <p xml:id="ta-l4d7q1-d1e345">Ad secundum dicendum, quod sicut sacramentum Baptismi incepit in Baptismo Christi;
              ita sacramentum confirmationis incepit in adventu spiritus sancti in apostolos. Et
              quia principia rerum debent esse notissima, ideo utrobique spiritus sanctus apparuit
              visibiliter; in Baptismo quidem in columbae specie, et in confirmatione apostolorum in
              linguis igneis; et propter hoc non oportuit esse materiam, in qua spiritus sanctus
              secretius operaretur salutem, ut Augustinus dicit.</p>
            <p xml:id="ta-l4d7q1-d1e348">Ad tertium dicendum, quod apostoli non confirmabant sine materia, nisi forte quando
              praeter legem communem visibilibus signis spiritus sanctus in eos descendebat quibus
              per apostolos manus impositio facta fuerat: tunc enim illa visibilis apparitio
              supplebat locum elementi visibilis. Quod autem aliquando materia uterentur, patet per
              Dionysium in 4 cap. Eccl. Hier. in principio, ubi dicitur, quod est quaedam perfectiva
              operatio quam duces nostri, quos apostolos nominat, <quote xml:id="ta-l4d7q1-Qd1e350">chrismatis hostiam</quote>
              nominant, hostiam dicens communiter omnem ritum sacramenti.</p>
          </div>
          <div xml:id="ta-l4d7q1-Dd1e355">
            <head xml:id="ta-l4d7q1-Hd1e357">Quaestiuncula 2</head>
            <p xml:id="ta-l4d7q1-d1e360">Ad secundam quaestionem dicendum, quod, sicut dictum est, hoc sacramentum initium
              sumpsit ab adventu spiritus sancti in discipulos, qui quamvis prius spiritum sanctum
              habuissent in munere gratiae, quo perficiebantur ad ea quae ad singulares personas
              eorum pertinebant, tamen in die etiam Pentecostes susceperunt spiritum sanctum, sed in
              munere gratiae quo perficiebantur ad promulgationem fidei in salutem aliorum; et ideo
              facta est apparitio spiritus sancti linguis igneis, <quote xml:id="ta-l4d7q1-Qd1e362">ut verbis essent
                proflui</quote> ad divulgandam fidem Christi; <quote xml:id="ta-l4d7q1-Qd1e365">et caritate fervidi</quote>,
              aliorum salutem quaerentes; et propter hoc dicitur Act. 2, 4: <quote xml:id="ta-l4d7q1-Qd1e368">repleti sunt
                spiritu sancto, et coeperunt loqui</quote>. Igni autem nihil convenientius accipi
              potuit loco ejus in materia confirmationis quam oleum, tum quia lucet, tum quia maxime
              est nutritivum ignis. Figurae autem linguae nihil convenientius esse potuit quam
              balsamum propter odorem, quia propter confessionem linguae odor bonae notitiae Dei
              diffunditur in omni loco. Et ideo sicut visibilis apparitio spiritus sancti fuit in
              igne figurato figura linguae, ita materia confirmationis est oleum balsamatum, ut
              oleum pertineat ad conscientiam quam oportet nitidam habere eos qui confessores
              divinae fidei constituuntur; et balsamum ad famam, quam oportet effundere et verbis et
              factis fidei confessores.</p>
            <p xml:id="ta-l4d7q1-d1e372">Ad primum ergo dicendum, quod non debet in omnibus sacramentis observari uniformitas
              identitatis, sed proportionalitatis; ut sicut materia unius sacramenti competit illi
              sacramento, ita materia alterius sacramenti etiam competat alii. Et quia Baptismus est
              janua sacramentorum, quasi principium et elementum omnium aliorum, ideo sibi competit
              materia quae sit simplex elementum, non autem ita aliis sacramentis, in quibus additur
              aliquid speciale; sicut corpora mixta habent aliquas virtutes superadditas speciem
              consequentes.</p>
            <p xml:id="ta-l4d7q1-d1e375">Ad secundum dicendum, quod virtus hujus sacramenti quamvis sit simplex in essentia,
              tamen est multiplex in effectu: quia et hominem facit ferventem in conscientia, et
              famosum per confessionem; et ideo materia hujus sacramenti est et una et multiplex:
              una in actu, sed multiplex in virtute, sicut et alia mixta.</p>
            <p xml:id="ta-l4d7q1-d1e378">Ad tertium dicendum, quod illa ratio procedit in sacramentis necessitatis, cujusmodi
              non est hoc sacramentum. Tamen oleum et balsamum quamvis non ubique terrarum crescant,
              tamen ubique de facili transportari possunt.</p>
            <p xml:id="ta-l4d7q1-d1e382">Ad quartum dicendum, quod proprietates olei perfectius in oleo olivae inveniuntur,
              unde antonomastice oleum dicitur; et praeterea ipsa oliva propter virorem perpetuum
              quem conservat, adjuvat ad significationem mysterii.</p>
            <p xml:id="ta-l4d7q1-d1e385">Ad quintum dicendum, quod vinum et panis roborant hominem per modum nutrimenti
              confortando hominem in seipso; ideo magis competunt Eucharistiae; sed oleum facit
              expeditum et ferventem ad ea quae exterius sunt; et ideo etiam pugiles oleo unguntur;
              et ideo competit magis oleum huic sacramento.</p>
            <p xml:id="ta-l4d7q1-d1e388">Ad sextum dicendum, quod hac unctione, ut dicit Hugo de sancto Victore, significatur
              illa unctio qua Christus unctus est ut rex et sacerdos oleo laetitiae prae consortibus
              suis. Unde etiam a chrismate Christus dicitur, et a Christo Christianus; et propter
              hoc etiam Dionysius per chrisma Christum significari dicit.</p>
          </div>
          <div xml:id="ta-l4d7q1-Dd1e392">
            <head xml:id="ta-l4d7q1-Hd1e394">Quaestiuncula 3</head>
            <p xml:id="ta-l4d7q1-d1e397">Ad tertiam quaestionem dicendum, quod materia sacramenti est quasi instrumentum
              sanctificationis; est autem instrumentum et principalis agentis et ministri qui
              materia sacramenti utitur ad significandum. Quodlibet autem sacramentum determinat
              sibi principale agens quantum ad necessitatem sacramenti, quia non habet efficaciam
              aliquam nisi ex auctoritate domini et merito Christi; sed non quodlibet sacramentum
              determinat sibi ministrum quantum ad necessitatem sacramenti, sed quandoque solum
              quantum ad solemnitatem, sicut patet in Baptismo. Et ideo ut materia sacramenti etiam
              principali agenti respondeat proportionaliter et ministro, illa sacramenta quae
              ministrum sibi determinant, materiam sanctificatam exigunt, ut dispositio sacramenti a
              ministris Ecclesiae descendere ostendatur. Sacramentum autem quod non determinat sibi
              ministrum nisi quantum ad solemnitatem, non habet materiam sanctificatam quantum ad
              necessitatem sacramenti, sed solum quantum ad solemnitatem, in cujus materia etiam
              chrisma in modum crucis effunditur. Et quia sacramentum confirmationis determinat sibi
              ministrum, ut dicetur, ideo materiam sanctificatam requirit ab eo qui est minister
              sacramenti, scilicet ab episcopo.</p>
            <p xml:id="ta-l4d7q1-d1e400">Ad primum ergo dicendum, quod ad hoc nihil facit virtus sacramenti, sed determinatio
              ministri, ut dictum est. Vel dicendum, quod Baptismus est sacramentum necessitatis; et
              ideo materiam communissimam habet; et propter hoc sanctificatione non indiget.</p>
            <p xml:id="ta-l4d7q1-d1e403">Ad secundum dicendum, quod quidam dicunt ipsum chrisma esse sacramentum. Sed hoc
              falsum apparet in hoc quod usus chrismatis in pluribus est quam sacramentum
              confirmationis; sicut patet in baptizato, qui chrismate in fronte linitur, et de
              pontifice, cujus caput chrismate tangitur. Et ideo dicendum, quod sacramentum
              confirmationis non est ipsum chrisma, sed linitio chrismatis sub forma praescripta
              verborum. Illa autem benedictio vocalis chrismatis non est forma sacramenti, sed magis
              est quaedam benedictio sacramentalis, sicut benedictio aquae vel altaris.</p>
            <p xml:id="ta-l4d7q1-d1e406">Ad tertium dicendum, quod sicut instrumentum virtutem instrumentalem acquirit
              dupliciter, scilicet quando accipit formam instrumenti, et quando movetur a principali
              agente ad effectum; ita etiam materia sacramenti duplici sanctificatione indiget: una
              qua instituitur materia propria sacramenti, et ad hoc est sanctificatio materiae; alia
              est quando applicatur ad effectum, quae fit per formam sacramenti. Et ideo non fit
              injuria sanctificationi, si duplex sanctificatio in talibus adhibeatur.</p>
          </div>
        </div>
        <div xml:id="ta-l4d7q1-Dd1e411" type="articulus">
          <head xml:id="ta-l4d7q1-Hd1e413">Articulus 3</head>

          <head xml:id="ta-l4d7q1-Hd1e416" type="questionTitle">Utrum sacramentum confirmationis habeat formam</head>
          <div xml:id="ta-l4d7q1-Dd1e419">
            <head xml:id="ta-l4d7q1-Hd1e421">Quaestiuncula 1</head>
            <p xml:id="ta-l4d7q1-d1e424">Ad tertium sic proceditur. Videtur quod sacramentum confirmationis non habeat formam.
              Sacramenta enim a Christo descenderunt. Sed Christus non legitur aliqua forma usus,
              manus imponens. Ergo cum illa manus impositio confirmationem designet, videtur quod
              confirmationis sacramentum non habeat aliquam formam.</p>
            <p xml:id="ta-l4d7q1-d1e427">Praeterea, apostoli etiam leguntur per manus impositionem spiritum sanctum dedisse.
              Sed illa manus impositio, ut sancti dicunt, fuit confirmatio illorum quibus manus
              imponebant. Ergo cum non legatur eos sub aliqua forma verborum manus imposuisse, sicut
              leguntur in nomine Christi baptizasse, videtur quod hoc sacramentum non habeat
              formam.</p>
            <p xml:id="ta-l4d7q1-d1e430">Praeterea, sacramenta quae habent formam, sub eisdem verbis apud omnes perficiuntur.
              Sed sacramentum confirmationis non perficitur eisdem verbis apud omnes. Dicunt enim
              quidam: <quote xml:id="ta-l4d7q1-Qd1e432">consigno te signo crucis, et confirmo te chrismate salutis in nomine
                patris et filii et spiritus sancti</quote>. Quidam autem dicunt: <quote xml:id="ta-l4d7q1-Qd1e435">chrismate
                sanctificationis</quote>. Ergo hoc sacramentum non habet aliquam formam.</p>
            <p xml:id="ta-l4d7q1-d1e439">Sed contra est quod Magister dixit in 1 dist., quod duo sunt in quibus sacramenta
              consistunt, verbum, et res. Verba autem ad formam pertinent.</p>
            <p xml:id="ta-l4d7q1-d1e443">Praeterea, Augustinus dicit: <quote xml:id="ta-l4d7q1-Qd1e445">accedit verbum ad elementum, et fit
                sacramentum</quote>.</p>
          </div>
          <div xml:id="ta-l4d7q1-Dd1e450">
            <head xml:id="ta-l4d7q1-Hd1e452">Quaestiuncula 2</head>
            <p xml:id="ta-l4d7q1-d1e455">Ulterius. Videtur quod illa forma verborum non sit competens. In quolibet enim
              sacramento exigitur intentio. Sed ad designandum intentionem in forma Baptismi
              exprimitur persona baptizans hoc pronomine ego. Ergo et in forma confirmationis hoc
              pronomen ego apponi debet.</p>
            <p xml:id="ta-l4d7q1-d1e458">Praeterea, consignatio videtur ad characteris impressionem pertinere. Sed characterem
              non imprimit minister magis hic quam in Baptismo. Cum ergo in Baptismo nulla fiat
              mentio de consignatione in forma, nec hic fieri deberet de ipsa mentio.</p>
            <p xml:id="ta-l4d7q1-d1e461">Praeterea, per Baptismum homo maxime configuratur passioni Christi. Sed in forma
              Baptismi non fit mentio aliqua de Christi passione. Ergo nec in forma ista deberet
              fieri mentio de cruce.</p>
            <p xml:id="ta-l4d7q1-d1e464">Praeterea, sicut confirmatio habet formam determinatam, ita et Baptismus. Sed in
              Baptismi forma non fit mentio de materia ipsius: non enim dicitur: baptizo te aqua.
              Ergo nec hic deberet fieri mentio de chrismate.</p>
            <p xml:id="ta-l4d7q1-d1e468">Praeterea, forma est de essentia sacramenti: quia multi accipiunt sacramentum qui non
              accipiunt rem sacramenti. Ergo non debet res sacramenti poni in forma, sicut hic
              ponitur, <quote xml:id="ta-l4d7q1-Qd1e470">chrismate salutis</quote>.</p>
          </div>
          <div xml:id="ta-l4d7q1-Dd1e475">
            <head xml:id="ta-l4d7q1-Hd1e477">Quaestiuncula 3</head>
            <p xml:id="ta-l4d7q1-d1e480">Ulterius. Videtur quod forma ista non habeat in hoc sacramento aliquam efficaciam.
              Quia, secundum Hugonem de sancto Victore, sacramentum ex sanctificatione invisibilem
              gratiam continet. Sed materia hujus sacramenti est sanctificata etiam ante formae
              prolationem. Ergo formae prolatio nullam efficaciam praebet sacramento.</p>
            <p xml:id="ta-l4d7q1-d1e483">Praeterea, sicut in Eucharistia est sanctificatio hostiae et usus ipsius, ita et hic.
              Sed ibi tota virtus sacramenti est in hostia sanctificata, ut patet in forma verborum
              quae proferuntur, cum quis hostiam sumit, cum dicitur: <quote xml:id="ta-l4d7q1-Qd1e485">corpus domini
                nostri</quote> et cetera. Ergo et similiter hic virtus sacramenti non consistit in
              verbis praemissis, quae in usu materiae hujus sacramenti dicuntur.</p>
            <p xml:id="ta-l4d7q1-d1e489">Sed contra est, quod forma est principalior in re quam in materia. Si ergo materia
              aliquid efficit, multo fortius forma.</p>
          </div>
          <div xml:id="ta-l4d7q1-Dd1e494">
            <head xml:id="ta-l4d7q1-Hd1e496">Quaestiuncula 1</head>
            <p xml:id="ta-l4d7q1-d1e499">Respondeo dicendum ad primam quaestionem, quod ministri sacramentorum operantur in
              sacramentis benedicendo et sanctificando; et ideo secundum quod ad aliquod sacramentum
              requiritur minister, ita requiritur forma qua minister sacramentum dispensat.</p>
            <p xml:id="ta-l4d7q1-d1e502">Ad primum ergo dicendum, quod, sicut dictum est, illa manus impositio quam dominus
              pueris exhibebat, non erat proprie sacramentum confirmationis, quod non conveniebat
              exhiberi ante ipsius glorificationem; sed vel erat signum quoddam futurae
              confirmationis, vel erat talis manus impositio, qualis fit in catechismo et exorcismo.
              Si tamen dominus confirmasset sine forma vel materia, non esset inconveniens; quia
              ipse habebat excellentiae potestatem in sacramentis, qui poterat effectum sacramenti
              sine sacramentalibus praebere; quod non est de aliis.</p>
            <p xml:id="ta-l4d7q1-d1e505">Ad secundum dicendum, quod quidam dicunt quod apostoli propter dignitatem et
              auctoritatem ipsorum confirmabant sine materia et forma per solam manus impositionem.
              Sed hoc non videtur bene dictum: quia quantumcumque ipsi essent magnae auctoritatis,
              tamen potestatem excellentiae in sacramentis dispensandis non habebant. Et ideo
              dicendum, quod apostoli aliqua forma utebantur, quamvis non sit scripta. Multa enim
              apostoli servabant in sacramentorum dispensatione quae nolebant divulgari propter
              irrisionem gentilium evitandam, sicut patet per apostolum, qui dicit 1 Corinth. 11,
              34: <quote xml:id="ta-l4d7q1-Qd1e507">cetera, cum venero, disponam</quote>; et loquitur de celebratione
              sacramenti Eucharistiae; et hoc est etiam quod Dionysius dicit in fine Eccl. Hier.:
                <quote xml:id="ta-l4d7q1-Qd1e510">consummativas autem invocationes</quote>, idest verba quibus perficiuntur
              sacramenta, <quote xml:id="ta-l4d7q1-Qd1e513">non est justum Scripturas interpretantibus, neque mysticum earum,
                aut in ipsis operatas ex Deo virtutes, ex occulto ad commune adducere; sed, ut
                nostra sacra traditio habet, sine pompa</quote>, idest occulte, <quote xml:id="ta-l4d7q1-Qd1e516">eas
                edocere</quote> et cetera. Ex quibus verbis tria possumus accipere. Primo, quia
              apostoli in sacramentis utebantur forma verborum certa, quia ipse alibi in eodem Lib.
              dicit, quod tradit ritum sacramentorum sicut apostoli docebant. Secundo, quod in
              occulto tradebantur hujusmodi sacramentalia in primitiva Ecclesia. Tertio, quod in
              ipsis verbis est aliqua virtus, quod quidam negant.</p>
            <p xml:id="ta-l4d7q1-d1e520">Ad tertium dicendum, quod variatio formae in his quae non sunt de essentia formae,
              potest tolerari secundum diversas Ecclesiarum consuetudines, dummodo substantia formae
              apud omnes servetur. Hoc autem quod a quibusdam dicitur, <quote xml:id="ta-l4d7q1-Qd1e522">chrismate
                salutis</quote>, vel <quote xml:id="ta-l4d7q1-Qd1e525">sanctificationis</quote>, quasi in unum redit; et ideo
              per hoc non removetur quin hoc sacramentum habeat determinatam formam.</p>
          </div>
          <div xml:id="ta-l4d7q1-Dd1e530">
            <head xml:id="ta-l4d7q1-Hd1e532">Quaestiuncula 2</head>
            <p xml:id="ta-l4d7q1-d1e535">Ad secundam quaestionem dicendum, quod sicut definitio debet indicare totum esse rei,
              si sit perfecta; ita per formam sacramenti debet innotescere totum quod ad sacramentum
              pertinet. Sacramentum autem et est ad aliquem finem ordinatum, et ab aliqua causa
              principali efficaciam habet. Et ideo tria ponuntur in forma hujus sacramenti; quorum
              primum pertinet ad finem ad quem institutum est hoc sacramentum, qui est confessio
              fidei Christianae, cujus tota summa consistit in passione Christi; unde apostolus 1
              Corinth. 2, 2: <quote xml:id="ta-l4d7q1-Qd1e537">non enim judicavi me aliquid scire inter vos, nisi Jesum
                crucifixum</quote>; et ita hujus articuli confessio majorem habet difficultatem:
              quia, sicut dicitur in eadem epistola, 1 Corinth. 1, 23, <quote xml:id="ta-l4d7q1-Qd1e540">nos autem praedicamus
                Christum crucifixum, Judaeis quidem scandalum, gentibus autem stultitiam</quote>; et
              ad hoc pertinet cum dicitur: <quote xml:id="ta-l4d7q1-Qd1e543">consigno te signo sanctae crucis</quote>, ut
              crucis verbum non erubescat, sed publice confiteatur. Secundo ponitur ipse
              sacramentalis actus cum sua materia et effectu, ut sic tangatur et id quod est
              sacramentum tantum, in hoc quod dicitur, <quote xml:id="ta-l4d7q1-Qd1e546">chrismate</quote>; et id quod est res
              et sacramentum, in hoc quod dicit, <quote xml:id="ta-l4d7q1-Qd1e549">confirmo</quote>, idest sacramentum
              confirmationis praebeo; et id quod est res et non sacramentum, in hoc quod dicit,
                <quote xml:id="ta-l4d7q1-Qd1e553">salutis</quote>. Sed causa agens principalis, unde sacramentum effectum
              habet, tangitur in hoc quod dicit: <quote xml:id="ta-l4d7q1-Qd1e556">in nomine patris et filii et spiritus
                sancti</quote>.</p>
            <p xml:id="ta-l4d7q1-d1e560">Ad primum ergo dicendum, quod Baptismus est sacramentum necessitatis; et ideo
              intentio baptizantis magis est arctanda ad actum sacramenti. Vel dicendum quod
              baptizare potest quilibet, confirmare autem solus ille qui est in summo gradu
              Ecclesiae, de quo praesumitur quod minus possit in dispensatione sacramenti deficere;
              et ideo non requiritur tanta arctatio intentionis per verba in forma apposita.</p>
            <p xml:id="ta-l4d7q1-d1e563">Ad secundum dicendum, quod consignatio quae ponitur in forma, non pertinet ad
              consignationem characteris, sed ad consignationem crucis, quae fit in fronte linitione
              chrismatis propter confessionem fidei crucis; et talis signatio non fit in Baptismo,
              quia baptizatus non consecratur ad aliquid speciale, sed universaliter ad spiritualem
              vitam; consignatio autem importat quamdam ascriptionem, vel aliquid speciale, quod est
              in sacramento confirmationis.</p>
            <p xml:id="ta-l4d7q1-d1e566">Ad tertium dicendum, quod ille qui baptizatur, configuratur passioni Christi per
              fidem ejus, quam habere in corde debet; et ideo non exigitur aliqua consignatio
              exterior, sed sufficit consignatio interior quae est per characterem, et consignatio
              ad passionem Christi in consepelitione aquae. Sed confirmatio est sacramentum
              confessionis passionis Christi, sicut Baptismus sacramentum fidei; et ideo exterius in
              manifesto imprimitur crucis signaculum, et in forma exprimitur.</p>
            <p xml:id="ta-l4d7q1-d1e570">Ad quartum dicendum, quod in ipso actu baptizationis intelligitur determinata materia
              Baptismi: non autem materia confirmationis intelligitur in ipso actu confirmandi; et
              ideo oportet quod materia addatur.</p>
            <p xml:id="ta-l4d7q1-d1e573">Ad quintum dicendum, quod in actu ablutionis magis expresse significatur res
              sacramenti in Baptismo quam in linitione chrismatis; et ideo non oportet quod addatur
              effectus salutis ad majorem expressionem.</p>
          </div>
          <div xml:id="ta-l4d7q1-Dd1e577">
            <head xml:id="ta-l4d7q1-Hd1e579">Quaestiuncula 3</head>
            <p xml:id="ta-l4d7q1-d1e582">Ad tertiam quaestionem dicendum, quod formae sacramentorum sunt ad perficiendum
              sacramenta; unde Dionysius vocat eas consummativas invocationes, ut dictum est; et
              ideo in illo sacramento quod totum consistit in illa re sensibili sanctificata, et non
              in usu illius rei, forma sacramenti dicitur illud quo materia sanctificatur, non autem
              illa verba quae in materiae usu proferuntur, sicut patet in Eucharistia. In illis
              autem sacramentis quae perficiuntur in usu materiae, sicut Baptismus in ipsa tinctione
              vel ablutione, forma sacramenti est quae dicitur in usu materiae, non quae dicitur in
              sanctificatione materiae, quia illa sacramentale quoddam est. Et ideo cum sacramentum
              confirmationis, ut dictum est, perficiatur in usu materiae, constat quod illa verba
              quae dicit episcopus confirmans, sunt forma sacramenti, et habent efficaciam sicut et
              aliae formae sacramentorum.</p>
            <p xml:id="ta-l4d7q1-d1e585">Ad primum ergo dicendum, quod duplex est sanctificatio sacramenti, ut dictum est. Ex
              prima ergo sanctificatione quae fit in benedictione materiae, non habet ut actu
              conferat gratiam, sed ex secunda.</p>
            <p xml:id="ta-l4d7q1-d1e588">Ad secundum dicendum, quod aliter est in sacramento Eucharistiae quam in aliis
              sacramentis: quia ibi totum sacramentum consistit in ipsa hostia consecrata, eo quod
              ibi Christus realiter continetur, et non virtute tantum, sicut in aliis sacramentis;
              et ideo forma sacramenti illius sunt verba prolata in sanctificatione hostiae.</p>
          </div>
        </div>
      </div>
    </body>
  </text>
</TEI>