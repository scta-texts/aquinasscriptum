<?xml version="1.0" encoding="UTF-8"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://relaxng.org/ns/structure/1.0"?><?xml-model href="https://bitbucket.org/lombardpress/lombardpress-schema/raw/master/LombardPressODD.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Liber IV, Distinctio 17, Quaestio 2</title>
        <author>Thomas Aquinas</author>
        <editor/>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <title>Liber IV, Distinctio 17, Quaestio 2</title>
          <date when="2016-03-19">March 19, 2016</date>
        </edition>
      </editionStmt>
      <publicationStmt>
        <publisher/>
        <pubPlace/>
        <availability status="free">
          <p>Public Domain</p>
        </availability>
        <date when="2016-03-19">March 19, 2016</date>
      </publicationStmt>
      <sourceDesc>
        <listWit>
          <witness>1856 editum</witness>
          <witness xml:id="G" n="ghent567">Ghent, Belgium, Ghent University Library, 567</witness>
        </listWit>
      </sourceDesc>
    </fileDesc>
    <revisionDesc status="draft">
      <listChange>
        <change when="2015-09-06" who="#JW" status="draft" n="0.0.0-dev">
          <note type="validating-schema">lbp-0.0.1</note>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      







      <div xml:id="starts-on">
        <cb ed="#G" n="306b"/>
      </div>
    </front>
    <body>
      <div xml:id="ta-l4d17q2">
        <head xml:id="ta-l4d17q2-Hd1e97">Quaestio 2</head>
        <div xml:id="ta-l4d17q2-Dd1e100">
          <head xml:id="ta-l4d17q2-Hd1e102">Prooemium</head>
          <p xml:id="ta-l4d17q2-d1e105">Deinde quaeritur de contritione; et circa hoc quaeruntur quinque: 1 quid sit; 2 de quo
            esse debeat; 3 quanta esse debeat; 4 de duratione ipsius; 5 de effectu ejus.</p>

        </div>
        <div xml:id="ta-l4d17q2-Dd1e109" type="articulus">
          <head xml:id="ta-l4d17q2-Hd1e111">Articulus 1</head>

          <head xml:id="ta-l4d17q2-Hd1e114" type="question-title">Utrum contritio sit dolor pro peccatis assumptus cum proposito
            confitendi et satisfaciendi</head>

          <div xml:id="ta-l4d17q2-Dd1e117">
            <head xml:id="ta-l4d17q2-Hd1e119">Quaestiuncula 1</head>
            <p xml:id="ta-l4d17q2-d1e122">Ad primum sic proceditur. Videtur quod contritio non sit <quote xml:id="ta-l4d17q2-Qd1e124">dolor pro peccatis
                assumptus cum proposito confitendi et satisfaciendi</quote>, ut quidam definiunt.
              Dolor enim in hoc a timore differt, quod dolor est de malo praesenti, timor de malo
              futuro. Sed peccata de quibus homo conteritur, non sunt quando est contritio, ut ex
              dictis patet. Ergo de eis non potest esse dolor.</p>
            <p xml:id="ta-l4d17q2-d1e128">Praeterea, secundum Augustinum, in Lib. de Civ. Dei, dolor est de his quae nobis
              nolentibus accidunt. Sed peccata non sunt hujusmodi. Ergo et cetera.</p>
            <p xml:id="ta-l4d17q2-d1e131">Praeterea, si dolet de peccatis praeteritis; aut vult ea non esse, aut non fuisse. Si
              vult ea non esse, et jam non sunt; ergo habet quod vult; ergo magis gaudium est quam
              dolor. Si autem vult ea non fuisse, hoc autem est impossibile, quia quod factum est
              non potest non fuisse; ergo voluntas sua stulta est; quod non est dicendum de
              contrito; quia nullus qui secundum virtutem operatur, est stultus, ut dicitur in 4
              Ethic.; ergo contritio nullo modo est dolor.</p>
            <p xml:id="ta-l4d17q2-d1e134">Praeterea, sicut in contritione requiritur dolor, ita et pudor, et etiam gaudium.
              Ergo non magis debet dici dolor quam gaudium, vel pudor.</p>
            <p xml:id="ta-l4d17q2-d1e138">Praeterea, contritio omnia peccata sanat. Sed contraria contrariis sanantur. Ergo
              contritio debet esse contraria omnibus peccatis. Sed quaedam peccata sunt dolores,
              sicut invidia et accidia. Ergo contritio non est dolor.</p>
            <p xml:id="ta-l4d17q2-d1e141">Praeterea, contritio nobis a Deo datur. Sed quod datur, non assumitur. Ergo contritio
              non est dolor assumptus.</p>
            <p xml:id="ta-l4d17q2-d1e144">Praeterea, quandoque contritio sequitur confessionem. Sed ille qui nunc est confessus
              de peccato uno, non tenetur iterum confiteri, ut infra dicetur, dist. 22, qu. 1, art.
              4. Ergo non oportet in contritione esse propositum confitendi.</p>
            <p xml:id="ta-l4d17q2-d1e147">Praeterea, satisfactio et confessio sunt necessaria ad hoc quod poena remittatur,
              quae in contritione remissa non fuit. Sed quandoque tota in contritione remittitur.
              Ergo non est necessarium semper quod contritus habeat propositum confitendi et
              satisfaciendi.</p>

          </div>
          <div xml:id="ta-l4d17q2-Dd1e151">
            <head xml:id="ta-l4d17q2-Hd1e153">Quaestiuncula 2</head>
            <p xml:id="ta-l4d17q2-d1e156">Ulterius. Videtur quod contritio non sit actus virtutis. Passiones enim non sunt
              actus virtutum; quia eis non laudamur neque vituperamur, sicut dicitur in 2 Ethic. Sed
              dolor est passio. Cum ergo contritio sit dolor, videtur quod non sit actus
              virtutis.</p>
            <p xml:id="ta-l4d17q2-d1e159">Praeterea, omnis actus virtutis est ab eo qui habet virtutem. Sed contritio non
              significatur ut procedens a contrito, sed magis ut in ipsum ab alio effectu procedit;
              et similiter compunctio, secundum quod alio nomine dicitur. Ergo contritio non est
              actus virtutis.</p>
            <p xml:id="ta-l4d17q2-d1e162">Praeterea, sicut contritio dicitur a terendo, ita et attritio. Sed attritio non est
              actus virtutis, ut ab omnibus dicitur. Ergo nec contritio.</p>
            <p xml:id="ta-l4d17q2-d1e165">Praeterea, actus virtutum sunt secundum omne tempus eodem modo, eo quod sunt de lege
              naturali: sed contritio non videtur quod semper sit eodem modo in veteri et nova lege;
              quia nec confessio, nec satisfactio, contra quae dividitur. Ergo contritio non est
              actus virtutis.</p>
            <p xml:id="ta-l4d17q2-d1e169">Sed contra, nihil est meritorium nisi actus virtutis. Sed contritio est actus quidam
              meritorius. Ergo est actus virtutis.</p>
            <p xml:id="ta-l4d17q2-d1e172">Praeterea, sicut ad virtutem pertinet facere bonum, ita declinare a malo, eo quod
              utrumque est justitiae generalis pars, quae est omnis virtus. Sed declinamus a malo
              per contritionem. Ergo contritio est actus virtutis, sicut actus quibus aliquid boni
              facimus.</p>

          </div>
          <div xml:id="ta-l4d17q2-Dd1e176">
            <head xml:id="ta-l4d17q2-Hd1e178">Quaestiuncula 3</head>
            <p xml:id="ta-l4d17q2-d1e181">Ulterius. Videtur quod attritio possit fieri contritio. Differt enim contritio ab
              attritione, sicut formatum ab informi. Sed fides informis fit formata. Ergo attritio
              potest fieri contritio.</p>
            <p xml:id="ta-l4d17q2-d1e184">Praeterea, materia recipit perfectionem remota privatione. Sed dolor se habet ad
              gratiam, sicut materia ad formam; quia gratia informat dolorem. Ergo dolor qui prius
              erat informis, culpa existente, quae est privatio gratiae; remota culpa recipiet
              perfectionem informationis a gratia; et sic idem quod prius.</p>
            <p xml:id="ta-l4d17q2-d1e187">Praeterea, illud quod totum esse suae speciei habet in instanti, manet idem in
              diversis instantibus temporis, sicut esse hominem est idem in primo instanti
              generationis, et in omnibus sequentibus. Sed motus liberi arbitrii est hujusmodi, ut
              supra dictum est. Ergo potest manere idem in diversis instantibus temporis; ergo est
              idem numero cum gratia et sine gratia; et sic videtur quod ille motus liberi arbitrii
              qui prius erat informis, postea possit esse formatus; et sic attritio fiet
              contritio.</p>
            <p xml:id="ta-l4d17q2-d1e190">Sed contra, quorum principia sunt diversa omnino, eorum non potest fieri unum id quod
              est alterum. Sed attritionis principium est timor servilis, contritionis autem timor
              initialis. Ergo attritio non potest fieri contritio.</p>
            <p xml:id="ta-l4d17q2-d1e194">Praeterea, naturalia non fiunt gratuita secundum communiorem opinionem. Sed naturale
              dicitur quod est ante gratiam; et sic attritio inter naturalia computabitur. Ergo non
              potest fieri contritio, cum sit gratuitum bonum.</p>
          </div>
          <div xml:id="ta-l4d17q2-Dd1e199">
            <head xml:id="ta-l4d17q2-Hd1e201">Quaestiuncula 1</head>
            <p xml:id="ta-l4d17q2-d1e204">Respondeo dicendum ad primam quaestionem, quod initium omnis peccati est superbia,
              per quam homo sensui suo inhaerens, a mandatis divinis recedit; et ideo oportet quod
              illud quod destruit peccatum, hominem a sensu suo discedere faciat. Ille autem qui in
              sensu suo perseverat, rigidus et durus per similitudinem vocatur; unde et frangi
              aliquis dicitur, quando a sensu suo divellitur. Sed inter fractionem et comminutionem,
              sive contritionem, in rebus materialibus, unde haec nomina ad spiritualia
              transferuntur, hoc interest, ut dicitur in 4 Meteor., quod frangi dicuntur aliqua
              quando in magnas partes dividuntur; sed comminui vel conteri, quando ad partes minimas
              reducitur hoc quod in se solidum erat. Et quia ad dimissionem peccati requiritur quod
              homo totaliter affectum peccati dimittat, per quem quamdam continuitatem et
              soliditatem in sensu suo habebat; ideo actus ille quo peccatum remittitur, contritio
              dicitur per similitudinem. In qua quidem contritione plura possunt considerari;
              scilicet ipsa substantia actus, modus agendi, principium et effectus; et secundum hoc
              de contritione inveniuntur diversae definitiones traditae. Quantum enim ad ipsam
              substantiam actus datur praedicta definitio. Et quia actus contritionis est actus
              virtutis, et est pars poenitentiae sacramenti; ideo manifestatur in praedicta
              definitione inquantum est actus virtutis, per hoc quod ponitur genus ipsius, scilicet
                <quote xml:id="ta-l4d17q2-Qd1e206">dolor</quote>, et objectum in hoc quod dicit, <quote xml:id="ta-l4d17q2-Qd1e209">pro peccatis</quote>; et
              electio quae requiritur ad actum virtutis, in hoc quod dicit,
              <quote xml:id="ta-l4d17q2-Qd1e212">assumptus</quote>; sed inquantum est pars sacramenti, per hoc quod tangitur
              ordo ipsius ad alias partes, cum dicit, <quote xml:id="ta-l4d17q2-Qd1e215">cum proposito confitendi</quote> et
              cetera. Alia etiam definitio invenitur, quae definit contritionem secundum quod est
              actus virtutis tantum; sed additur ad praedictam definitionem differentia contrahens
              ipsum ad specialem virtutem, scilicet poenitentiam: dicit enim, quod poenitentia est
                <quote xml:id="ta-l4d17q2-Qd1e218">dolor voluntarius, semper pro peccato puniens quod dolet commisisse</quote>.
              In hoc enim quod additur punitio, ad specialem virtutem contrahitur; et de virtute
              hujus supra, dist. 14, qu. 1, art. 1, quaestiunc. 3, dictum est; quia ibi est posita
              quasi similis definitio de poenitentia, cui praecipue competit ratione contritionis.
              Alia autem definitio invenitur Isidori, quae talis est: <quote xml:id="ta-l4d17q2-Qd1e222">contritio est
                compunctio et humilitas mentis cum lacrymis, veniens de recordatione peccati et
                timore judicii</quote>; et haec quidem tangit rationem nominis in hoc quod dicit:
                <quote xml:id="ta-l4d17q2-Qd1e225">humilitas mentis</quote>; quia sicut per superbiam aliquis in sensu suo
              rigidus dicitur, ita per hoc quod a sensu suo contritus recedit, humiliatur. Tangit
              etiam modum exteriorem in hoc quod dicit: <quote xml:id="ta-l4d17q2-Qd1e228">cum lacrymis</quote>; et principium
              contritionis in hoc quod dicit: <quote xml:id="ta-l4d17q2-Qd1e231">veniens de recordatione peccati et timore
                judicii</quote>. Alia sumitur ex verbis Augustini, quae tangit effectum
              contritionis, scilicet: <quote xml:id="ta-l4d17q2-Qd1e234">contritio est dolor remittens peccatum</quote>. Alia
              sumitur ex verbis Gregorii, quae talis est: <quote xml:id="ta-l4d17q2-Qd1e237">contritio est humilitas spiritus
                annihilans peccatum, inter spem et timorem</quote>; et haec tangit rationem nominis
              in hoc quod dicit, quod <quote xml:id="ta-l4d17q2-Qd1e241">contritio est humilitas spiritus</quote>; et effectus
              ejus, in hoc quod dicit, <quote xml:id="ta-l4d17q2-Qd1e244">annihilans peccatum</quote>; et originem in hoc quod
              dicit, <quote xml:id="ta-l4d17q2-Qd1e247">inter spem et timorem</quote>; nec solum ponit causam principalem, quae
              est timor, sed etiam secundariam quae est spes, sine qua timor desperationem facere
              posset.</p>
            <p xml:id="ta-l4d17q2-d1e251">Ad primum ergo dicendum, quod dolor non est nisi de eo quod aliquo modo praesens est.
              Peccatum autem praeteritum, etsi non sit praesens, est tamen praesens quantum ad
              aliquem effectum ejus, vel dispositionem ad peccandum, vel reatum aut maculam, vel
              etiam damnum temporis, quod aliquo modo non potest recuperari etiam poenitentia
              peracta; vel etiam amissionem dignitatis innocentiae, ad quam nunquam redire potest,
              per quam dicere potuisset: <quote xml:id="ta-l4d17q2-Qd1e253">non reprehendit me cor meum in omni vita
              mea</quote>; Job 27, 6. Vel dicendum, quod peccatum praeteritum dolorem excitat,
              inquantum praesentialiter in memoria manet; sicut etiam memorando praeterita tristia,
              sic eis afficimur ac si praesentia essent. Potest etiam dici, quod sicut memoria quae
              est in intellectiva parte, non est tantum praeteritorum, sed etiam praesentium, ut in
              1 Lib., dist. 3, qu. 1, art. 4, dictum est, quamvis memoria quae est sensitivae
              partis, sit tantum praeteritorum; ita dolor, qui est in appetitu intellectivae partis,
              potest esse et praeteritorum et praesentium, quamvis dolor sensitivae partis tantum
              sit praesentium, eo quod intellectus abstrahit a qualibet temporis differentia, sicut
              et ab aliis conditionibus materialibus quas sensus concernit.</p>
            <p xml:id="ta-l4d17q2-d1e257">Ad secundum dicendum, quod quamvis peccata, quando acciderunt, voluntaria fuerunt,
              tamen quando de eis conterimur voluntaria non sunt; et ideo nobis nolentibus
              acciderunt, non quidem secundum voluntatem quam habuimus cum ea volebamus, sed
              secundum illam quam nunc habemus, qua vellemus ut nunquam fuissent.</p>
            <p xml:id="ta-l4d17q2-d1e260">Ad tertium dicendum, quod quamvis voluntas completa non possit esse alicujus
              sapientis de impossibili; tamen voluntas conditionata, quae et velleitas dicitur, esse
              potest de impossibilibus; qua etiam sapiens vellet quod impossibile est, si possibile
              foret: et ista voluntas sufficit ad dolorem causandum; et praecipue quando
              impossibilitas obtinendi quod volumus, ex nobis provenit; et sic est in proposito.</p>
            <p xml:id="ta-l4d17q2-d1e264">Ad quartum dicendum, quod quamvis sit in contritione gaudium et pudor, tamen gaudium
              non respicit directe peccatum, sed magis gratiam recuperatam, vel etiam ipsum dolorem,
              per quem gratia recuperatur. Similiter pudor respicit effectum peccati, qui est
              ingloriatio, quia verecundia secundum philosophum est timor ingloriationis; sed dolor
              directe ipsum peccatum respicit; et ideo contritio, quae ad deletionem peccati
              ordinatur, magis dicitur dolor quam aliquid supra dictorum.</p>
            <p xml:id="ta-l4d17q2-d1e267">Ad quintum dicendum, quod dolor non solum opponitur gaudio secundum genus, sed etiam
              opponitur specialiter dolor de bono, dolori de malo, sicut gaudium de bono, gaudio de
              malo; unde etiam aliquando aliquis dolet se prius doluisse; et secundum hoc contritio,
              quamvis sit dolor, potest sanare peccata quae in dolore consistunt. Vel dicendum, quod
              quamvis aliqua peccata in dolore consistant, tamen illius doloris causa est
              delectatio, vel amor illicitus; et secundum hoc dolore, quasi contrario, sanari
              possunt.</p>
            <p xml:id="ta-l4d17q2-d1e270">Ad sextum dicendum, quod contritio est a Deo solo quantum ad formam qua informatur;
              sed quantum ad substantiam actus est ex libero arbitrio, et a Deo, qui operatur in
              omnibus operibus et naturae et voluntatis.</p>
            <p xml:id="ta-l4d17q2-d1e273">Ad septimum dicendum, quod contritio naturaliter praecedit confessionem; sed quod
              aliquando sequatur, est per accidens ex defectu poenitentis; et tamen tunc etiam debet
              habere propositum confitendi, si aliquid memoriae occurrat quod confessus non sit.</p>
            <p xml:id="ta-l4d17q2-d1e276">Ad octavum dicendum, quod quamvis tota poena possit per contritionem dimitti, tamen
              adhuc necessaria est confessio et satisfactio: tum quia homo non potest esse certus de
              sua contritione, quod fuerit ad totum tollendum sufficiens; tum quia confessio et
              satisfactio sunt in praecepto; unde transgressor constitueretur, si non confiteretur
              et satisfaceret.</p>

          </div>
          <div xml:id="ta-l4d17q2-Dd1e280">
            <head xml:id="ta-l4d17q2-Hd1e282">Quaestiuncula 2</head>
            <p xml:id="ta-l4d17q2-d1e285">Ad secundam quaestionem dicendum, quod contritio secundum proprietatem sui nominis
              non significat actum virtutis, sed magis quamdam corporalem passionem. Sed hic non
              quaeritur sic de contritione, sed de eo ad quod significandum hoc nomen per
              similitudinem adaptatur. Sicut enim inflatio propriae voluntatis ad malum faciendum
              importat, quantum est de se, malum ex genere; ita illius voluntatis annihilatio et
              comminutio quaedam de se importat bonum ex genere; quia hoc est detestari propriam
              voluntatem, qua peccatum commissum est; et ideo contritio, quae hoc significat,
              importat aliquam rectitudinem voluntatis; et propter hoc est actus virtutis illius
              cujus est peccatum praeteritum detestari et destruere, scilicet poenitentiae, ut patet
              ex his quae in 14 dist., qu. 1, art. 1, quaestiunc. 3, dicta sunt.</p>
            <p xml:id="ta-l4d17q2-d1e288">Ad primum ergo dicendum, quod in contritione est duplex dolor de peccato. Unus in
              parte sensitiva, qui passio est; et hic non est essentialiter contritio, prout est
              actus virtutis, sed magis effectus ipsius. Sicut enim poenitentiae virtus exteriorem
              poenam suo corpori infligit ad recompensandum offensam quae in Deum commissa est
              officio membrorum; ita etiam et ipsi concupiscibili poenam infert doloris praedicti,
              quia ipsa etiam ad peccatum cooperabatur. Sed tamen hic dolor potest pertinere ad
              contritionem, inquantum est pars sacramenti; quia sacramenta non solum in interioribus
              actibus, sed etiam in exterioribus, et in rebus sensibilibus, nata sunt esse. Alius
              dolor est in voluntate, qui nihil aliud est quam displicentia alicujus mali, secundum
              quod affectus voluntatis nominatur per nomina passionum, ut in 3 Lib., dist. 26, qu.
              1, art. 5, in corp., dictum est; et sic contritio est dolor per essentiam, et est
              actus virtutis poenitentiae.</p>
            <p xml:id="ta-l4d17q2-d1e291">Ad secundum dicendum, quod contritio passive accepta, de ratione sui dicit passionem
              alicui corpori inhaerentem; sed quod ab alio sit inflicta, hoc non dicit ex ratione
              sui nominis, sed ex consequenti, scilicet ex natura patientis, quod non est natum in
              seipsum agere; et ideo quando transfertur ad actum voluntatis, quae seipsam nata est
              movere, salvatur ibi similitudo et actionis et passionis in ipsa voluntate. Inquantum
              enim ille rigor quo propriam voluntatem quis secutus est, dissolvitur, sic ipsius
              voluntatis quasi quaedam passio est contritio; inquantum autem non alio cogente, sed
              sua sponte hoc accidit, seipsam conterere dicitur.</p>
            <p xml:id="ta-l4d17q2-d1e294">Ad tertium dicendum, quod attritio non dicit accessum ad perfectam contritionem; unde
              in corporalibus dicuntur attrita quae aliquo modo sunt comminuta, sed non perfecte;
              sed contritio dicitur quando omnes partes tritae sunt simul per divisionem ad minima:
              et ideo significat attritio in spiritualibus quamdam displicentiam de peccatis
              commissis, sed non perfectam; contritio autem perfectam.</p>
            <p xml:id="ta-l4d17q2-d1e298">Ad quartum dicendum, quod contritio, secundum quod in se consideratur, fuit semper
              eodem modo in qualibet lege. Sicut enim futurum peccatum semper oportet vitare, ita
              semper et de commisso dolere. Sed secundum quod importat ordinem ad alias poenitentiae
              partes, non semper fuit eodem modo, eo quod aliae partes eodem modo non semper
              fuerunt; unde non oportet quod semper eodem modo fuerit propositum confitendi et
              satisfaciendi, quod in definitione contritionis ponitur.</p>

          </div>
          <div xml:id="ta-l4d17q2-Dd1e302">
            <head xml:id="ta-l4d17q2-Hd1e304">Quaestiuncula 3</head>
            <p xml:id="ta-l4d17q2-d1e307">Ad tertiam quaestionem dicendum, quod super hoc est duplex opinio. Quidam enim
              dicunt, quod attritio fit contritio, sicut fides informis fit formata. Sed hoc, ut
              videtur, non potest esse; quia quamvis habitus fidei informis fiat formatus, nunquam
              tamen actus fidei informis fit actus fidei formatae; quia actus ille informis transit,
              et non manet veniente caritate. Attritio autem et contritio non dicunt habitum, sed
              actum tantum; habitus enim virtutum infusarum, qui voluntatem respiciunt, non possunt
              esse informes, cum caritatem consequantur, ut in 3 Lib., dist. 23, qu. 3, art. 1,
              quaestiunc. 1, dictum est. Unde antequam gratia infundatur, non est habitus, a quo
              actus contritionis postea elicitur; et sic nullo modo attritio potest fieri contritio;
              et hoc alia opinio dicit.</p>
            <p xml:id="ta-l4d17q2-d1e310">Ad primum ergo dicendum, quod non est simile de fide et contritione, ut dictum
              est.</p>
            <p xml:id="ta-l4d17q2-d1e313">Ad secundum dicendum, quod remota privatione a materia quae manet perfectione
              adveniente, formatur materia illa; sed dolor ille qui erat informis, non manet
              caritate adveniente; et ideo formari non potest. Vel dicendum, quod materiae essentia
              non habet originem a forma, sicut actus habet originem ab habitu quo formatur; unde
              non est inconveniens materiam informari aliqua forma de novo, qua prius non
              informabatur; sed hoc de actu est impossibile, sicut impossibile est quod aliquid idem
              numero oriatur a principio a quo prius non oriebatur; quia res semel tantum in esse
              procedit.</p>
            <p xml:id="ta-l4d17q2-d1e316">Ad tertium dicendum, quod quamvis motus intellectus et voluntatis habeat totam suam
              speciem in uno instanti, sicut res permanens; tamen secundum accidens mensuratur
              tempore, secundum quod causae suae variabiles sunt per tempus. Sic enim esse hominem,
              quod est in instanti, tempore mensuratur; et quamdiu causae esse hominis manent
              eaedem, et ipsum esse manet; sed mutatis causis, mutatur illud esse, priori destructo:
              quia generatio unius est corruptio alterius. Et similiter ipsa dispositio voluntatis
              quae talem actum causabat, mutatur et transit, et actus ille idem non manet, nec semel
              transiens potest iterum resumi.</p>
          </div>
        </div>
        <div xml:id="ta-l4d17q2-Dd1e321" type="articulus">
          <head xml:id="ta-l4d17q2-Hd1e323">Articulus 2</head>

          <head xml:id="ta-l4d17q2-Hd1e326" type="question-title">Utrum homo debeat conteri de poenis, non solum de culpis</head>

          <div xml:id="ta-l4d17q2-Dd1e329">
            <head xml:id="ta-l4d17q2-Hd1e331">Quaestiuncula 1</head>
            <p xml:id="ta-l4d17q2-d1e334">Ad secundum sic proceditur. Videtur quod homo debeat conteri de poenis, non solum de
              culpis. Augustinus enim in Lib. de poenitentia dicit: <quote xml:id="ta-l4d17q2-Qd1e336">nemo vitam aeternam
                desiderat, nisi eum hujus vitae mortalis poeniteat</quote>. Sed mortalitas vitae
              quaedam poena est. Ergo debet poenitens etiam de poenis conteri.</p>
            <p xml:id="ta-l4d17q2-d1e340">Praeterea, supra habitum est ex verbis Augustini, quod poenitens debet dolere ex hoc
              quod virtute se privavit. Sed privatio virtutis quaedam poena est. Ergo contritio est
              dolor etiam de poenis.</p>
            <p xml:id="ta-l4d17q2-d1e343">Sed contra, nullus tenet id de quo dolet. Sed poenitens, secundum suum nomen, poenam
              tenet. Ergo non dolet de poena; et sic contritio, quae est dolor poenitentialis, non
              est de poena.</p>

          </div>
          <div xml:id="ta-l4d17q2-Dd1e347">
            <head xml:id="ta-l4d17q2-Hd1e349">Quaestiuncula 2</head>
            <p xml:id="ta-l4d17q2-d1e352">Ulterius. Videtur quod contritio esse debeat de originali. De peccato enim actuali
              conteri debemus, non ratione actus inquantum est ens quoddam, sed ratione
              deformitatis, quia actus secundum suam substantiam bonum quoddam est a Deo. Sed
              peccatum originale habet deformitatem, sicut et actuale. Ergo etiam de eo conteri
              debemus.</p>
            <p xml:id="ta-l4d17q2-d1e355">Praeterea, per peccatum originale homo fuit a Deo aversus, quia poena ejus erat
              carentia divinae visionis. Sed cuilibet debet displicere se fuisse a Deo aversum. Ergo
              homo debet habere displicentiam peccati originalis, et sic debet de ipso conteri.</p>
            <p xml:id="ta-l4d17q2-d1e358">Sed contra, medicina debet esse proportionata morbo. Sed peccatum originale sine
              nostra voluntate contractum est. Ergo non requiritur quod per actum voluntatis, qui
              est contritio, ab ipso purgemur.</p>

          </div>
          <div xml:id="ta-l4d17q2-Dd1e362">
            <head xml:id="ta-l4d17q2-Hd1e364">Quaestiuncula 3</head>
            <p xml:id="ta-l4d17q2-d1e367">Ulterius. Videtur quod non de omni actuali peccato commisso a nobis debeamus conteri.
              Quia contraria contrariis curantur. Sed quaedam peccata per tristitiam committuntur,
              sicut acedia et invidia. Ergo medicina eorum non debet esse tristitia, quae est
              contritio, sed gaudium.</p>
            <p xml:id="ta-l4d17q2-d1e370">Praeterea, contritio est actus voluntatis, qui non potest esse de eo quod cognitioni
              non subjacet. Sed quaedam peccata sunt quae in cognitione non habemus, sicut oblita.
              Ergo de eis non potest esse contritio.</p>
            <p xml:id="ta-l4d17q2-d1e373">Praeterea, per voluntariam contritionem delentur illa quae per voluntatem
              committuntur. Sed ignorantia voluntarium tollit, ut patet per philosophum in 3 Ethic.
              Ergo de eis quae per ignorantiam accidunt, non debet esse contritio.</p>
            <p xml:id="ta-l4d17q2-d1e376">Praeterea, de illo peccato non debet esse contritio quod per contritionem non
              tollitur. Sed quaedam peccata sunt quae non tolluntur per contritionem, scilicet
              venialia, quae adhuc post contritionis gratiam manent. Ergo non de omnibus peccatis
              praeteritis debet esse contritio.</p>
            <p xml:id="ta-l4d17q2-d1e380">Sed contra, poenitentia est medicina contra omnia peccata actualia. Sed poenitentia
              non est aliquorum quorum non sit contritio, quae est prima pars ejus. Ergo et de
              omnibus peccatis debet esse contritio.</p>
            <p xml:id="ta-l4d17q2-d1e383">Praeterea, nullum peccatum remittitur, nisi quis justificetur. Sed ad justificationem
              requiritur contritio, ut prius dictum est. Ergo de quolibet peccato conteri
              oportet.</p>

          </div>
          <div xml:id="ta-l4d17q2-Dd1e388">
            <head xml:id="ta-l4d17q2-Hd1e390">Quaestiuncula 4</head>
            <p xml:id="ta-l4d17q2-d1e393">Ulterius. Videtur quod etiam de peccatis futuris aliquis debeat conteri. Contritio
              enim est actus liberi arbitrii. Sed liberum arbitrium magis se extendit ad futura quam
              ad praeterita; quia electio, quae est actus liberi arbitrii, est de contingentibus
              futuris, ut dicitur in 3 Ethic. Ergo contritio est magis de peccatis futuris quam de
              praeteritis.</p>
            <p xml:id="ta-l4d17q2-d1e396">Praeterea, peccatum aggravatur ex consequenti effectu. Unde Hieronymus dicit, quod
              poena Arii nondum est determinata, quia adhuc est possibile aliquos per ejus haeresim
              corruere, quibus corruentibus semper ejus poena augetur; et similiter est de illo qui
              judicatur homicida, si letaliter percussit, etiam antequam percussus moriatur. Sed in
              illo intermedio debet peccator conteri de peccato. Ergo non solum secundum quod habet
              quantitatem ex praeterito actu, sed etiam secundum quod habet quantitatem ex futuro:
              et sic contritio respicit futurum.</p>
            <p xml:id="ta-l4d17q2-d1e399">Sed contra, contritio est pars poenitentiae. Sed poenitentia semper respicit
              praeteritum. Ergo et contritio; et sic non est de peccato futuro.</p>

          </div>
          <div xml:id="ta-l4d17q2-Dd1e403">
            <head xml:id="ta-l4d17q2-Hd1e405">Quaestiuncula 5</head>
            <p xml:id="ta-l4d17q2-d1e408">Ulterius. Videtur quod homo debeat conteri de peccato alieno. Non enim petit aliquis
              indulgentiam nisi de peccato de quo contritus est. Sed de peccatis alienis indulgentia
              petitur in Psal. 18, 14: <quote xml:id="ta-l4d17q2-Qd1e410" source="http://scta.info/resource/ps18_14@2-6">ab alienis parce servo tuo</quote>. Ergo debet homo
              conteri de peccatis alienis.</p>
            <p xml:id="ta-l4d17q2-d1e414">Praeterea, homo ex caritate tenetur diligere proximum sicut seipsum. Sed propter
              dilectionem sui et de malis suis dolet, et bona desiderat. Ergo cum teneamur proximo
              desiderare bona gratiae sicut et nobis, videtur quod debeamus de culpa ejus dolere,
              sicut et de nostris. Sed contritio nihil aliud est quam dolor de peccatis. Ergo homo
              debet conteri de peccatis alienis.</p>
            <p xml:id="ta-l4d17q2-d1e417">Sed contra, contritio actus poenitentiae virtutis est. Sed nullus poenitet nisi de
              his quae ipse fecit. Ergo nullus conteritur de peccatis alienis.</p>

          </div>
          <div xml:id="ta-l4d17q2-Dd1e421">
            <head xml:id="ta-l4d17q2-Hd1e423">Quaestiuncula 6</head>
            <p xml:id="ta-l4d17q2-d1e426">Ulterius. Videtur quod non requiratur de singulis peccatis mortalibus contritio. Est
              enim motus contritionis in justificatione in instanti. Sed in instanti non potest homo
              recogitare singula peccata. Ergo non oportet quod sit contritio de singulis.</p>
            <p xml:id="ta-l4d17q2-d1e429">Praeterea, contritio debet esse de peccatis secundum quod avertunt a Deo; quia
              conversio ad creaturam sine aversione a Deo contritionem non requirit. Sed omnia
              peccata mortalia conveniunt in aversione. Ergo contra omnia sufficit una
              contritio.</p>
            <p xml:id="ta-l4d17q2-d1e432">Praeterea, plus conveniunt peccata mortalia actualia ad invicem, quam actualia et
              originale. Sed unus Baptismus delet omnia actualia, et originale. Ergo una contritio
              generalis delet omnia peccata mortalia.</p>
            <p xml:id="ta-l4d17q2-d1e435">Sed contra, diversorum morborum diversae sunt medicinae: quia non sanat oculum quod
              sanat calcaneum, ut Hieronymus dicit. Sed contritio est medicina singularis contra
              unum tantum mortale. Ergo non sufficit una communis de omnibus.</p>
            <p xml:id="ta-l4d17q2-d1e439">Praeterea, contritio per confessionem explicatur. Sed oportet singula peccata
              mortalia confiteri. Ergo et de singulis conteri.</p>
          </div>
          <div xml:id="ta-l4d17q2-Dd1e443">
            <head xml:id="ta-l4d17q2-Hd1e445">Quaestiuncula 1</head>
            <p xml:id="ta-l4d17q2-d1e448">Respondeo dicendum ad primam quaestionem, quod contritio importat, ut dictum est,
              alicujus et duri et integri comminutionem. Haec autem integritas et duritia invenitur
              in malo culpae; quia voluntas, quae est ipsius causa, in eo qui male agit, in suis
              terminis stat, nec praecepto legis cedit; et ideo hujus mali displicentia contritio
              per similitudinem dicitur. Haec autem similitudo non potest adaptari ad malum poenae,
              quia poena simpliciter diminutionem dicit; et ideo de malis poenae potest esse dolor,
              sed non contritio.</p>
            <p xml:id="ta-l4d17q2-d1e451">Ad primum ergo dicendum, quod poenitentia, secundum Augustinum, debet esse de hac
              vita mortali, non ratione ipsius mortalitatis, nisi poenitentia large dicatur omnis
              dolor; sed ratione peccatorum ad quae ex infirmitate hujus vitae deducimur.</p>
            <p xml:id="ta-l4d17q2-d1e454">Ad secundum dicendum, quod ille dolor quo quis dolet de amissione virtutis per
              peccatum, non est essentialiter ipsa contritio, sed est principium ejus; sicut cum
              aliquis movetur ad dolendum de aliquo propter malum quod inde consecutum est.</p>

          </div>
          <div xml:id="ta-l4d17q2-Dd1e458">
            <head xml:id="ta-l4d17q2-Hd1e460">Quaestiuncula 2</head>
            <p xml:id="ta-l4d17q2-d1e463">Ad secundam quaestionem dicendum, quod contritio, ut dictum est, est dolor
              respiciens, et quodammodo comminuens voluntatis duritiem; et ideo de illis solis
              peccatis esse potest quae ex duritia nostrae voluntatis in nos proveniunt. Et quia
              peccatum originale non nostra voluntate inductum est, sed ex vitiatae naturae origine
              contractum; ideo de ipso non potest esse contritio, proprie loquendo; sed displicentia
              potest esse de eo, vel dolor.</p>
            <p xml:id="ta-l4d17q2-d1e466">Ad primum ergo dicendum, quod contritio non est de peccato ratione substantiae actus
              tantum, quia ex hoc non habet rationem mali: neque iterum ratione deformitatis tantum,
              quia deformitas de se non dicit rationem culpae, sed quandoque importat poenam. Debet
              autem de peccato esse contritio, inquantum importat utramque deformitatem ex actu
              voluntatis provenientem; et hoc non est in peccato originali; et ideo de eo non est
              contritio.</p>
            <p xml:id="ta-l4d17q2-d1e469">Similiter dicendum ad secundum; quia aversio voluntatis est illa cui debetur
              contritio.</p>

          </div>
          <div xml:id="ta-l4d17q2-Dd1e473">
            <head xml:id="ta-l4d17q2-Hd1e475">Quaestiuncula 3</head>
            <p xml:id="ta-l4d17q2-d1e478">Ad tertiam quaestionem dicendum, quod omnis actualis culpa ex hoc contingit quod
              voluntas nostra legi Dei non cedit, vel eam transgrediendo, vel omittendo, vel praeter
              eam agendo. Et quia durum est quod habet potentiam ut non facile patiatur; ideo in
              omni actuali peccato duritia quaedam est voluntatis; et propter hoc si debeat peccatum
              curari, oportet quod per contritionem comminuentem remittatur.</p>
            <p xml:id="ta-l4d17q2-d1e481">Ad primum ergo dicendum, quod, sicut ex dictis patet, contritio opponitur peccato ex
              parte illa qua ex electione voluntatis procedit non sequentis imperium divinae legis;
              non autem ex parte ejus quod est in peccato materiale; et hoc est super quod cadit
              electio. Cadit autem voluntatis electio non solum super actus aliarum virium, quibus
              voluntas ad suum finem utitur, sed etiam super actum proprium ipsius. Voluntas enim
              vult se velle aliquid; et sic electio voluntatis cadit supra dolorem illum seu
              tristitiam quae invenitur in peccato invidiae et hujusmodi, sive ille dolor sit in
              sensu, sive in ipsa voluntate; et ideo illius peccatis dolor contritionis
              opponitur.</p>
            <p xml:id="ta-l4d17q2-d1e484">Ad secundum dicendum, quod oblivio de aliquo potest esse dupliciter: aut ita quod
              totaliter a memoria exciderit; et tunc non potest aliquis inquirere illud; aut ita
              quod partim a memoria exciderit, et partim maneat; sicut cum recolo me aliquid
              audivisse in generali, sed nescio quid in speciali; et tunc requiro in memoriam ad
              recognoscendum. Et secundum hoc etiam aliquod peccatum potest esse oblitum dupliciter:
              aut ita quod in generali memoria maneat, sed non in speciali; et tunc debet homo
              recogitare ad inveniendum peccatum, quia de quolibet mortali peccato homo tenetur
              specialiter conteri. Si autem invenire non possit, sufficit de eo conteri secundum
              quod in notitia tenetur; et debet homo non solum de peccato, sed de oblivione ejus
              dolere, quae ex negligentia contingit. Si autem peccatum omnino a memoria excidit,
              tunc ex impotentia faciendi excusatur a debito, et sufficit generalis contritio de
              omni eo in quo Deum offendit. Sed quando impotentia tollitur, sicut cum ad memoriam
              peccatum revocatur, tunc tenetur homo specialiter conteri; sicut etiam pauper qui non
              potest solvere quod debet, excusatur; et tamen tenetur cum primo potuerit.</p>
            <p xml:id="ta-l4d17q2-d1e487">Ad tertium dicendum, quod si ignorantia omnino tolleret voluntatem male agendi,
              excusaret, et non esset peccatum; sed quandoque non totaliter tollit voluntatem, et
              tunc a toto non excusat, sed a tanto; et ideo de peccato per ignorantiam commisso
              debet homo conteri.</p>
            <p xml:id="ta-l4d17q2-d1e491">Ad quartum dicendum, quod post contritionem de mortali potest remanere veniale, sed
              non post contritionem de veniali; et ideo de venialibus etiam debet esse contritio, eo
              modo quo et poenitentia, sicut supra, dist. praeced., dictum est.</p>

          </div>
          <div xml:id="ta-l4d17q2-Dd1e496">
            <head xml:id="ta-l4d17q2-Hd1e498">Quaestiuncula 4</head>
            <p xml:id="ta-l4d17q2-d1e501">Ad quartam quaestionem dicendum, quod in omnibus motoribus et mobilibus ordinatis ita
              est quod motor inferior habet motum proprium, et praeter hoc sequitur in aliquo motum
              superioris motoris; sicut patet in motu planetarum, qui praeter motus proprios
              sequuntur motum primi orbis. Omnibus autem virtutibus moralibus motor est ipsa
              prudentia, quae dicitur auriga virtutum; et ideo quaelibet virtus moralis cum motu
              proprio habet aliquid de motu prudentiae; et ideo, cum poenitentia sit quaedam virtus
              moralis, quia est pars justitiae, cum actu proprio consequitur prudentiae motum.
              Proprius autem actus ejus est in objectum proprium, quod est peccatum commissum; et
              ideo ejus actus principalis, scilicet contritio, secundum suam speciem respicit tantum
              peccatum praeteritum; sed ex consequenti respicit futurum, secundum quod habet aliquid
              de actu prudentiae adjunctum, et non tantum in illud futurum ratione propriae speciei
              movetur; et propter hoc ille qui conteritur, dolet de peccato praeterito, et cavet
              futurum: sed non dicitur esse contritio de peccato futuro, sed magis cautio, quae est
              pars prudentiae contritioni adjuncta.</p>
            <p xml:id="ta-l4d17q2-d1e504">Ad primum ergo dicendum, quod liberum arbitrium dicitur esse de contingentibus
              futuris, secundum quod est de actibus, sed non secundum quod est de objectis actuum;
              quia homo potest cogitare ex libero arbitrio de rebus praeteritis et necessariis; sed
              tamen ipse actus cogitationis, secundum quod sub libero arbitrio cadit, contingens
              futurum est; et sic etiam actus contritionis contingens futurum est, secundum quod sub
              libero arbitrio cadit; sed objectum ejus potest esse praeteritum.</p>
            <p xml:id="ta-l4d17q2-d1e507">Ad secundum dicendum, quod ille effectus consequens qui peccatum aggravat, jam in
              actu praecessit velut in causa; et ideo, quando commissum est, totam suam quantitatem
              habuit, et ex effectu consequenti non accrescit aliquid quo ad culpae rationem, etsi
              accrescit quo ad poenam accidentalem, secundum quod plures habebit rationes dolendi in
              Inferno de pluribus malis consecutis ex suo peccato; et sic loquitur Hieronymus; unde
              non oportet quod contritio sit nisi de peccatis praeteritis.</p>

          </div>
          <div xml:id="ta-l4d17q2-Dd1e511">
            <head xml:id="ta-l4d17q2-Hd1e513">Quaestiuncula 5</head>
            <p xml:id="ta-l4d17q2-d1e516">Ad quintam quaestionem dicendum, quod illud idem conteritur quod prius durum et
              integrum fuit; unde patet quod contritio pro peccato sit in eodem in quo peccati
              duritia praecessit; et sic de alienis peccatis non est contritio.</p>
            <p xml:id="ta-l4d17q2-d1e519">Ad primum ergo dicendum, quod ab alienis peccatis sibi parci propheta precatur,
              inquantum ex consortio peccatorum aliquis per consensum aliquam immunditiam contrahit,
              sicut scriptum est, Psalm. 17, 27: <quote xml:id="ta-l4d17q2-Qd1e521" source="http://scta.info/resource/ps17_27@7-9">cum perverso perverteris</quote>.</p>
            <p xml:id="ta-l4d17q2-d1e525">Ad secundum dicendum, quod de peccatis aliorum dolere debemus; non tamen oportet quod
              de eis conteramur, quia non omnis dolor de peccato praeterito est contritio, ut ex
              dictis patet.</p>

          </div>
          <div xml:id="ta-l4d17q2-Dd1e529">
            <head xml:id="ta-l4d17q2-Hd1e531">Quaestiuncula 6</head>
            <p xml:id="ta-l4d17q2-d1e534">Ad sextam quaestionem dicendum, quod contritio potest dupliciter considerari;
              scilicet quantum ad sui principium, et quantum ad terminum. Et dico principium
              contritionis cogitationem qua quis cogitat de peccato et dolet, etsi non dolore
              contritionis, saltem dolore attritionis; terminus autem contritionis est, quando dolor
              ille jam gratia informatur. Quantum ergo ad principium contritionis, oportet quod sit
              de singulis peccatis quae quis in memoria habet; sed quantum ad terminum sufficit quod
              sit una communis de omnibus; tunc enim ille motus agit in vi omnium dispositionum
              praecedentium.</p>
            <p xml:id="ta-l4d17q2-d1e537">Et per hoc patet responsio ad primum.</p>
            <p xml:id="ta-l4d17q2-d1e540">Ad secundum dicendum, quod quamvis omnia peccata mortalia conveniant in aversione,
              tamen differunt in causa et modo aversionis, et quantitate elongationis a Deo; et hoc
              est secundum diversitatem conversionis.</p>
            <p xml:id="ta-l4d17q2-d1e543">Ad tertium dicendum, quod Baptismus agit in virtute meriti Christi, quod habuit
              infinitam virtutem ad delendum omnia peccata; et propter hoc unus sufficit contra
              omnia. Sed in contritione requiritur cum merito Christi actus noster; et ideo oportet
              quod singulis peccatis respondeat singillatim, cum non habeat infinitam virtutem. Vel
              dicendum, quod Baptismus est spiritualis generatio; sed poenitentia quantum ad
              contritionem et alias sui partes est spiritualis quaedam sanatio per modum cujusdam
              alterationis. Patet autem in generatione corporali alicujus quae est cum corruptione
              alterius, quod una generatione removentur omnia accidentia contraria rei generatae,
              quae erant accidentia rei corruptae; sed in alteratione removetur tantum unum accidens
              contrarium accidenti, ad quod terminatur alteratio. Et similiter unus Baptismus simul
              delet omnia peccata novam vitam inducendo; sed poenitentia non delet omnia peccata
              nisi ad singula feratur; et ideo oportet de singulis conteri et confiteri.</p>
          </div>
        </div>
        <div xml:id="ta-l4d17q2-Dd1e548" type="articulus">
          <head xml:id="ta-l4d17q2-Hd1e550">Articulus 3</head>

          <head xml:id="ta-l4d17q2-Hd1e553" type="question-title">Utrum contritio sit major dolor qui esse possit in
            natura</head>

          <div xml:id="ta-l4d17q2-Dd1e556">
            <head xml:id="ta-l4d17q2-Hd1e558">Quaestiuncula 1</head>
            <p xml:id="ta-l4d17q2-d1e561">Ad tertium sic proceditur. Videtur quod contritio non sit major dolor qui esse possit
              in natura. Dolor enim est sensus laesionis. Sed aliquae laesiones magis sentiuntur
              quam laesio peccati, sicut laesio vulneris. Ergo non est maximus dolor contritio.</p>
            <p xml:id="ta-l4d17q2-d1e564">Praeterea, ex effectu sumimus judicium de causa. Sed effectus doloris sunt lacrymae.
              Cum ergo aliquando contritus non emittat lacrymas corporales de peccatis, quas tamen
              emittit de morte amici, vel de percussione, vel de aliquo hujusmodi; videtur quod
              contritio non sit dolor maximus.</p>
            <p xml:id="ta-l4d17q2-d1e567">Praeterea, quanto aliquid plus habet de permixtione contrarii, tanto est minus
              intensum. Sed contritionis dolor habet multum de gaudio admixtum: quia contritus
              gaudet de liberatione, spe veniae, et de multis hujusmodi. Ergo dolor suus est
              minimus.</p>
            <p xml:id="ta-l4d17q2-d1e570">Praeterea, dolor contritionis displicentia quaedam est. Sed multa sunt quae magis
              displicent contrito quam peccata sua praeterita; non enim vellet poenam Inferni
              sustinere potius quam peccare, nec iterum sustinuisse omnes poenas temporales, aut
              etiam sustinere; alias pauci invenirentur contriti. Ergo dolor contritionis non est
              maximus.</p>
            <p xml:id="ta-l4d17q2-d1e574">Sed contra, secundum Augustinum, omnis dolor in amore fundatur. Sed amor caritatis,
              in quo fundatur dolor contritionis, est maximus. Ergo dolor contritionis est
              maximus.</p>
            <p xml:id="ta-l4d17q2-d1e577">Praeterea, dolor est de malo. Ergo de magis malo debet esse magis dolor. Sed culpa
              est magis malum quam poena. Ergo dolor de culpa, qui est contritio, excedit omnem
              alium dolorem.</p>

          </div>
          <div xml:id="ta-l4d17q2-Dd1e581">
            <head xml:id="ta-l4d17q2-Hd1e583">Quaestiuncula 2</head>
            <p xml:id="ta-l4d17q2-d1e586">Ulterius. Videtur quod non possit esse nimis magnus contritionis dolor. Nullus enim
              dolor potest esse immoderatior quam ille qui proprium subjectum destruit. Sed dolor
              contritionis, si est tantus quod mortem vel corruptionem corporis inducat, est
              laudabilis. Dicit enim Anselmus: <quote xml:id="ta-l4d17q2-Qd1e588">utinam sic impinguentur viscera animae meae,
                ut medullae corporis mei exsiccentur</quote>; et Augustinus de contritione cordis,
              cap. 10, dicit se esse dignum oculos caecare plorando. Ergo dolor contritionis non
              potest esse nimius.</p>
            <p xml:id="ta-l4d17q2-d1e592">Praeterea, dolor contritionis ex caritatis amore procedit. Sed amor caritatis non
              potest esse nimius. Ergo nec dolor contritionis.</p>
            <p xml:id="ta-l4d17q2-d1e595">Sed contra, omnis virtus moralis corrumpitur per superabundantiam et defectum. Sed
              contritio est actus virtutis moralis, scilicet poenitentiae, cum sit pars justitiae.
              Ergo potest esse superfluus dolor de peccatis.</p>

          </div>
          <div xml:id="ta-l4d17q2-Dd1e599">
            <head xml:id="ta-l4d17q2-Hd1e601">Quaestiuncula 3</head>
            <p xml:id="ta-l4d17q2-d1e604">Ulterius. Videtur quod non debeat esse major dolor de uno peccato quam de alio.
              Hieronymus enim collaudat Paulam de hoc quod minima peccata plangebat sicut magna.
              Ergo non magis est dolendum de uno quam de alio.</p>
            <p xml:id="ta-l4d17q2-d1e607">Praeterea, motus contritionis est subitus. Sed non potest unus motus esse intensior
              simul et remissior. Ergo contritio non debet esse major de uno peccato quam de
              alio.</p>
            <p xml:id="ta-l4d17q2-d1e610">Praeterea, de peccato praecipue est contritio, secundum quod a Deo avertit. Sed in
              aversione omnia mortalia peccata conveniunt; quia omnia tollunt gratiam, qua anima Deo
              conjungitur. Ergo de omnibus peccatis mortalibus aequalis debet esse contritio.</p>
            <p xml:id="ta-l4d17q2-d1e613">Sed contra, Deut. 25, 2, dicitur: <quote xml:id="ta-l4d17q2-Qd1e615">secundum mensuram peccati erit et plagarum
                modus</quote>. Sed contritioni de peccatis plagae commensurantur; quia contritio
              habet propositum satisfaciendi annexum. Ergo contritio magis debet esse de uno peccato
              quam de alio.</p>
            <p xml:id="ta-l4d17q2-d1e620">Praeterea, de hoc debet homo conteri quod debuit vitare. Sed homo magis debet vitare
              unum peccatum quam aliud, quia gravius est, si necessitas alterum faciendi incumberet.
              Ergo et similiter de uno, scilicet graviori, magis quam de alio dolere.</p>
          </div>
          <div xml:id="ta-l4d17q2-Dd1e625">
            <head xml:id="ta-l4d17q2-Hd1e627">Quaestiuncula 1</head>
            <p xml:id="ta-l4d17q2-d1e630">Respondeo dicendum ad primam quaestionem, quod, sicut supra dictum est, in
              contritione est duplex dolor. Unus in ipsa voluntate, qui est essentialiter ipsa
              contritio, quae nihil aliud est quam displicentia praeteriti peccati; et dolor talis
              in contritione excedit alios dolores; quia quantum aliquid placet, tantum contrarium
              ejus displicet: finis autem super omnia placet, cum omnia propter ipsum desiderentur;
              et ideo peccatum quod a fine ultimo avertit, super omnia displicere debet. Alius dolor
              est in parte sensitiva, qui causatur ex primo dolore, vel ex necessitate naturae,
              secundum quod vires inferiores sequuntur motum superiorum; vel ex electione, secundum
              quod homo poenitens in seipso voluntarie excitatur ut de peccatis doleat; et neutro
              modo oportet quod sit maximus dolorum: quia vires inferiores vehementius moventur ab
              objectis propriis, quam ex redundantia superiorum virium; et ideo quanto operatio
              superiorum virium est propinquior objectis inferiorum, tanto magis sequuntur earum
              motum; et ideo major dolor est in sensitiva parte ex laesione sensibili quam sit ille
              qui in ipsa redundat ex ratione; et similiter major qui redundat ex ratione de
              corporalibus deliberante quam qui redundat ex ratione considerante spiritualia. Unde
              dolor in sensitiva parte ex displicentia rationis proveniens de peccato, non est major
              aliis doloribus qui in ipsa sunt; et similiter nec dolor qui est voluntarie assumptus;
              tum quia non obedit affectus inferior superiori ad nutum, ut passio tanta sequatur in
              inferiori appetitu, qualem ordinat superior; tum etiam quia passiones a ratione
              assumuntur in actibus virtutum secundum mensuram quamdam, quam quandoque dolor qui est
              sine virtute, non servat, sed excedit.</p>
            <p xml:id="ta-l4d17q2-d1e633">Ad primum ergo dicendum, quod sicut dolor sensibilis est de sensu laesionis, ita
              dolor interior est de cognitione alicujus nocivi; et ideo quamvis laesio peccati
              secundum sensum exteriorem non percipiatur, tamen percipitur esse maxima secundum
              sensum interiorem rationis.</p>
            <p xml:id="ta-l4d17q2-d1e636">Ad secundum dicendum, quod corporales immutationes immediate consequuntur ad
              passiones sensitivae partis, et eis mediantibus ad affectiones appetitivae superioris;
              et inde est quod ex dolore sensibili, vel etiam sensibili nocivo citius superfluunt
              lacrymae corporales quam de dolore spirituali contritionis.</p>
            <p xml:id="ta-l4d17q2-d1e639">Ad tertium dicendum, quod gaudium illud quod de dolore poenitens habet, non minuit
              displicentiam, quia ei non contrariatur, sed auget secundum quod omnis operatio
              augetur per propriam delectationem, ut dicitur in 10 Ethic.: sicut qui delectatur in
              addiscendo aliquam scientiam, melius addiscit; et similiter qui gaudet de
              displicentia, vehementius displicentiam habet. Sed bene potest esse quod illud gaudium
              temperet dolorem ex ratione in partem sensitivam resultante.</p>
            <p xml:id="ta-l4d17q2-d1e643">Ad quartum dicendum, quod quantitas displicentiae de aliqua re debet esse secundum
              quantitatem malitiae ipsius. Malitia autem in culpa mortali mensuratur ex eo in quem
              peccatur, inquantum est ei indigna; et ex eo qui peccat, inquantum est ei nociva. Et
              quia homo debet plus Deum quam se diligere, ideo plus debet odire culpam inquantum est
              offensa Dei, quam inquantum est nociva sibi. Est autem nociva sibi principaliter,
              inquantum separat ipsum a Deo; et ex hac parte ipsa separatio a Deo, quae poena
              quaedam est, magis debet displicere quam ipsa culpa, inquantum hoc nocumentum inducit
              (quia quod propter alterum oditur, minus oditur); sed minus quam culpa inquantum est
              offensa in Deum. Inter omnes autem poenas attenditur ordo malitiae secundum
              quantitatem nocumenti; et ideo, cum hoc sit maximum nocumentum quo maximum bonum
              privatur, erit inter poenas maxima, separatio a Deo. Est etiam alia quantitas mali
              accidentalis, quam oportet in displicentia attendere secundum rationem praesentis et
              praeteriti: quia quod praeteritum est, jam non est; unde habet minus de ratione et
              malitiae et bonitatis; et inde est quod plus refugit homo sustinere aliquid mali in
              praesenti vel in futuro, quam horreat de praeterito; unde nec aliqua passio animae
              directe respondet praeterito; sicut dolor respondet praesenti malo, et timor futuro;
              et propter hoc de duobus malis praeteritis illud magis abhorret animus cujus major
              effectus in praesenti remanet, vel in futurum timetur, etiam si in praeterito minus
              fuerit. Et quia effectus praecedentis culpae non ita percipitur quandoque sicut
              effectus praeteritae poenae, tum quia culpa perfectius sanatur quam quaedam poena; tum
              quia defectus corporalis magis est manifestus quam spiritualis; ideo homo etiam bene
              dispositus quandoque magis percipit in se horrorem praecedentis poenae quam
              praecedentis culpae; quamvis magis esset paratus pati eamdem poenam quam committere
              eamdem culpam. Est etiam considerandum in comparatione culpae et poenae, quod quaedam
              poenae inseparabiliter habent conjunctam Dei offensam, sicut separatio a Deo; quaedam
              etiam addunt perpetuitatem, sicut poena Inferni. Poena ergo illa quae offensam annexam
              habet, eodem modo vitanda est sicut et culpa; sed illa quae perpetuitatem addit, est
              magis quam culpa simpliciter fugienda. Si tamen ab eis separetur ratio offensae, et
              consideretur tantum ratio poenae, minus habet de malitia quam culpa, inquantum est
              offensa Dei, et propter hoc minus deberet displicere. Sciendum est etiam, quod quamvis
              talis debeat esse contriti dispositio, non tamen de his tentandus est; quia homo
              affectus suos non de facili mensurare potest; et quandoque illud quod minus displicet,
              videtur magis displicere; quia est propinquius sensibili nocumento, quod magis est
              nobis notum.</p>

          </div>
          <div xml:id="ta-l4d17q2-Dd1e647">
            <head xml:id="ta-l4d17q2-Hd1e649">Quaestiuncula 2</head>
            <p xml:id="ta-l4d17q2-d1e652">Ad secundam quaestionem dicendum, quod contritio ex parte doloris qui est in ratione,
              scilicet displicentiae, quo peccatum displicet inquantum est offensa Dei, non potest
              esse nimia, sicut nec amor caritatis, quo intenso talis displicentia intenditur,
              potest esse nimius; sed quantum ad dolorem sensibilem potest esse nimia, sicut etiam
              exterior corporis afflictio potest esse nimia, ut supra, dist. 15, in quaestione de
              jejunio, ex verbis Hieronymi patuit. In his enim omnibus debet accipi pro mensura
              conservatio subjecti et bonae habitudinis sufficientis ad ea quae agenda incumbunt; et
              propter hoc dicitur Rom. 12, 1: <quote xml:id="ta-l4d17q2-Qd1e654" source="http://scta.info/resource/rom12_1@17-19">rationabile obsequium vestrum</quote>.</p>
            <p xml:id="ta-l4d17q2-d1e658">Ad primum ergo dicendum, quod Anselmus desiderabat ex pinguedine devotionis medullas
              corporales exsiccari non quantum ad humorem naturalem, sed quantum ad desideria et
              concupiscentias corporales. Augustinus autem quamvis dignus se cognosceret amissione
              exteriorum oculorum propter peccatum, quia quilibet peccator non solum aeterna, sed
              temporali morte dignus est; non tamen volebat sibi oculos caecare.</p>
            <p xml:id="ta-l4d17q2-d1e661">Ad secundum dicendum, quod ratio illa procedit de dolore qui est in ratione; tertia
              autem procedit de dolore sensitivae partis.</p>

          </div>
          <div xml:id="ta-l4d17q2-Dd1e665">
            <head xml:id="ta-l4d17q2-Hd1e667">Quaestiuncula 3</head>
            <p xml:id="ta-l4d17q2-d1e670">Ad tertiam quaestionem dicendum, quod de contritione dupliciter possumus loqui. Uno
              modo secundum quod singillatim singulis peccatis respondet: et sic quantum ad dolorem
              superioris affectus requiritur quod de majori peccato quis doleat magis; quia ratio
              doloris est major in uno quam in alio, scilicet offensa Dei; ex magis enim inordinato
              actu Deus magis offenditur. Similiter etiam cum majori culpae major poena debeatur,
              etiam dolor sensitivae partis, secundum quod pro peccato ex electione assumitur quasi
              poena peccati, debet esse major de majori peccato: secundum autem quod ex impressione
              superioris appetitus innascitur, in inferiori attenditur quantitas doloris secundum
              dispositionem partis ad recipiendam impressionem a superiori, et non secundum
              quantitatem peccati. Alio modo potest accipi contritio secundum quod est simul de
              omnibus, sicut in actu justificationis; et haec quidem contritio vel ex singulorum
              consideratione peccatorum procedit; et sic quamvis sit actus unus, tamen distinctio
              peccatorum manet virtute in ipso; vel ad minus habet propositum de singulis cogitandi
              annexum; et sic etiam habitualiter est magis de uno quam de alio.</p>
            <p xml:id="ta-l4d17q2-d1e673">Ad primum ergo dicendum, quod Paula non laudatur de hoc quod de omnibus peccatis
              doleret aequaliter; sed quia de parvis peccatis tantum dolebat ac si essent magna, per
              comparationem ad alios qui de peccatis dolent; sed ipsa multo amplius de majoribus
              doluisset.</p>
            <p xml:id="ta-l4d17q2-d1e676">Ad secundum dicendum, quod in illo contritionis motu subitaneo, quamvis non
              actualiter distinctio intentionis respondens diversis peccatis inveniri possit, tamen
              invenitur ibi eo modo, ut dictum est, et etiam alio modo, secundum quod singula
              peccata ordinem habent ad illud de quo in illa contritione generali contrito dolendum
              occurrit, scilicet offensa Dei. Qui enim aliquod totum appetit vel diligit, etiam
              diligit partes ejus, quamvis non actu: et hoc modo, secundum quod habent ordinem ad
              totum, quasdam plus, quasdam minus; sicut qui aliquam communitatem diligit, virtute
              singulos diligit plus et minus secundum eorum ordinem in bono communi; et similiter
              qui dolet de hoc quod Deum offendat de diversis, implicite dolet diversimode secundum
              quod plus vel minus per ea Deum offendit.</p>
            <p xml:id="ta-l4d17q2-d1e679">Ad tertium dicendum, quod quamvis quodlibet peccatum mortale a Deo avertat, et
              gratiam tollat; tamen quoddam plus elongat quam aliud, inquantum habet majorem
              dissonantiam ex sua inordinatione ad ordinem divinae bonitatis quam aliud.</p>
          </div>
        </div>
        <div xml:id="ta-l4d17q2-Dd1e685" type="articulus">
          <head xml:id="ta-l4d17q2-Hd1e687">Articulus 4</head>

          <head xml:id="ta-l4d17q2-Hd1e690" type="question-title">Utrum tota haec vita sit contritionis tempus</head>

          <div xml:id="ta-l4d17q2-Dd1e693">
            <head xml:id="ta-l4d17q2-Hd1e695">Quaestiuncula 1</head>
            <p xml:id="ta-l4d17q2-d1e698">Ad quartum sic proceditur. Videtur quod non tota haec vita sit contritionis tempus.
              Sicut enim de peccato commisso debet esse dolor, ita et pudor. Sed non per totam vitam
              durat pudor de peccato, et, sicut dicit Ambrosius, <quote xml:id="ta-l4d17q2-Qd1e700">nihil habet quod erubescat
                cui peccatum dimissum est</quote>. Ergo videtur quod nec contritio, quae est dolor
              de peccato.</p>
            <p xml:id="ta-l4d17q2-d1e704">Praeterea, 1 Joan. 4, 18, dicitur, quod <quote xml:id="ta-l4d17q2-Qd1e706">perfecta caritas foras mittit timorem,
                quia timor poenam habet</quote>. Sed dolor etiam poenam habet. Ergo in statu
              perfectae caritatis non potest dolor contritionis manere.</p>
            <p xml:id="ta-l4d17q2-d1e710">Praeterea, de praeterito non potest esse dolor, qui proprie est de malo praesenti,
              nisi secundum quod aliquid de praeterito in praesenti manet. Sed quandoque pervenitur
              ad aliquem statum in hac vita in quo nihil de praeterito peccato manet, neque
              dispositio, neque culpa, neque reatus aliquis. Ergo non oportet ulterius de illo
              peccato dolere.</p>
            <p xml:id="ta-l4d17q2-d1e713">Praeterea, Rom. 8, 28 dicitur, quod <quote xml:id="ta-l4d17q2-Qd1e715" source="http://scta.info/resource/rom8_28">diligentibus Deum omnia cooperantur in
                bonum</quote>, etiam peccata, ut dicit Glossa ibidem. Ergo non oportet post
              remissionem peccati quod de peccato doleat.</p>
            <p xml:id="ta-l4d17q2-d1e720">Praeterea, contritio est pars poenitentiae contra satisfactionem divisa. Sed non
              oportet semper satisfacere. Ergo nec oportet semper conteri de peccato.</p>
            <p xml:id="ta-l4d17q2-d1e723">Sed contra, Augustinus dicit in Lib. de vera et falsa Poenit.: <quote xml:id="ta-l4d17q2-Qd1e725">ubi dolor
                finitur, deficit poenitentia; ubi deficit poenitentia, nihil relinquitur de
                venia</quote>. Ergo videtur, cum oporteat veniam concessam non perdere, quod
              oporteat semper dolere de peccato.</p>
            <p xml:id="ta-l4d17q2-d1e729">Praeterea, Eccli. 5, 5, dicitur: <quote xml:id="ta-l4d17q2-Qd1e731">de propitiatu peccatorum noli esse sine
                metu</quote>. Ergo semper debet homo dolere ad peccatorum propitiationem
              habendam.</p>

          </div>
          <div xml:id="ta-l4d17q2-Dd1e736">
            <head xml:id="ta-l4d17q2-Hd1e738">Quaestiuncula 2</head>
            <p xml:id="ta-l4d17q2-d1e741">Ulterius. Videtur quod non expediat continue de peccato dolere. Expedit enim
              quandoque gaudere, ut patet Philip. 4, super illud: <quote xml:id="ta-l4d17q2-Qd1e743">gaudete in domino
                semper</quote>; ubi dicit Glossa, quod necessarium est gaudere. Sed non est
              possibile simul gaudere et dolere. Ergo non expedit continue de peccato dolere.</p>
            <p xml:id="ta-l4d17q2-d1e747">Praeterea, illud quod est de se malum et fugiendum, non est assumendum, nisi quatenus
              est necessarium ut medicina ad aliquid, sicut patet de ustione et sectione vulneris.
              Sed tristitia de se mala est; unde dicitur Eccli. 30, 24: <quote xml:id="ta-l4d17q2-Qd1e749" source="http://scta.info/resource/sir30_24@16-20">tristitiam longe
                expelle a te</quote>; et subditur causa: <quote xml:id="ta-l4d17q2-Qd1e752" source="http://scta.info/resource/sir30_25@1-10">multos enim occidit tristitia, et
                non est utilitas in illa</quote>. Hoc etiam philosophus dicit expresse in 7 et 10
              Ethic. Ergo non debet amplius dolere de peccato, nisi quatenus sufficit ad peccatum
              delendum. Sed statim post primam tristitiam contritionis peccatum deletum est. Ergo
              non expedit ulterius dolere.</p>
            <p xml:id="ta-l4d17q2-d1e756">Praeterea, Bernardus Serm. 11 dicit: <quote xml:id="ta-l4d17q2-Qd1e758">dolor pro peccatis necessarius est, etsi
                non sit continuus; mel enim absynthio admiscendum est</quote>. Ergo videtur quod non
              expedit continue dolere.</p>
            <p xml:id="ta-l4d17q2-d1e762">Sed contra est quod Augustinus dicit: <quote xml:id="ta-l4d17q2-Qd1e764">semper doleat poenitens, et de dolore
                gaudeat</quote>.</p>
            <p xml:id="ta-l4d17q2-d1e769">Praeterea, actus in quibus consistit beatitudo, expedit semper continuare, quantum
              possibile est. Sed hujusmodi est dolor de peccato, quod patet Matth. 5, 5:
                <quote xml:id="ta-l4d17q2-Qd1e771" source="http://scta.info/resource/mt5_5">beati qui lugent</quote>. Ergo expedit dolorem continuare quantum est
              possibile.</p>

          </div>
          <div xml:id="ta-l4d17q2-Dd1e776">
            <head xml:id="ta-l4d17q2-Hd1e778">Quaestiuncula 3</head>
            <p xml:id="ta-l4d17q2-d1e781">Ulterius. Videtur quod etiam post hanc vitam animae de peccatis conterantur. Amor
              enim caritatis displicentiam de peccato causat. Sed post hanc vitam manet in aliquibus
              caritas et quantum ad actum, et quantum ad habitum; quia caritas nunquam excidit, ut
              patet 1 Corinth., 13. Ergo manet displicentia de peccato commisso, quae essentialiter
              est contritio.</p>
            <p xml:id="ta-l4d17q2-d1e784">Praeterea, magis dolendum est de culpa quam de poena. Sed animae in Purgatorio dolent
              de poena sensibili, et de dilatione gloriae. Ergo multo magis dolent de culpa ab eis
              commissa.</p>
            <p xml:id="ta-l4d17q2-d1e787">Praeterea, poena Purgatorii est satisfactoria de peccato. Sed satisfactio habet
              efficaciam ex vi contritionis. Ergo contritio manet post hanc vitam.</p>
            <p xml:id="ta-l4d17q2-d1e790">Sed contra, contritio est pars poenitentiae sacramenti. Sed sacramenta non manent
              post hanc vitam. Ergo nec contritio.</p>
            <p xml:id="ta-l4d17q2-d1e794">Praeterea, contritio potest esse tanta quod deleat et culpam et poenam. Si ergo
              animae in Purgatorio conteri possent, posset vi contritionis eorum reatus poenae eis
              dimitti, et omnino a poena sensibili liberari; quod falsum est.</p>
          </div>
          <div xml:id="ta-l4d17q2-Dd1e799">
            <head xml:id="ta-l4d17q2-Hd1e801">Quaestiuncula 1</head>
            <p xml:id="ta-l4d17q2-d1e804">Respondeo dicendum ad primam quaestionem, quod in contritione, ut dictum est, est
              duplex dolor. Unus rationis, qui est detestatio peccati a se commissi; alius
              sensitivae partis, qui ex isto consequitur; et quantum ad utrumque, contritionis
              tempus est totus praesentis vitae status. Quamdiu enim aliquis est in statu viae,
              detestatur incommoda quibus a perventione ad terminum viae impeditur vel retardatur.
              Unde, cum per peccatum praeteritum viae nostrae cursus in Deum retardetur, quia tempus
              illud quod erat deputatum ad currendum, recuperari non potest, ut supra dictum est;
              oportet quod semper in vitae hujus tempore status contritionis maneat quantum ad
              peccati detestationem; similiter etiam quantum ad sensibilem dolorem, qui ut poena a
              voluntate assumitur; quia enim homo peccando poenam aeternam meruit, et contra
              aeternum Deum peccavit, debet, poena aeterna in temporalem mutata, saltem dolor in
              aeterno hominis, idest in statu hujus vitae remanere; et propter hoc dicit Hugo de
              sancto Victore, quod Deus absolvens hominem a culpa et poena aeterna, ligat eum
              vinculo perpetuae detestationis peccati.</p>
            <p xml:id="ta-l4d17q2-d1e807">Ad primum ergo dicendum, quod erubescentia respicit peccatum solum inquantum habet
              turpitudinem; et ideo postquam peccatum quantum ad culpam remissum est, non manet
              pudori locus; manet autem dolori, qui non solum de culpa est, inquantum habet
              turpitudinem, sed etiam inquantum habet nocumentum annexum.</p>
            <p xml:id="ta-l4d17q2-d1e810">Ad secundum dicendum, quod timor servilis quem caritas foras mittit, oppositionem
              habet ad caritatem ratione suae servitutis, qua poenam respicit; sed dolor
              contritionis ex caritate causatur, ut dictum est; et ideo non est simile.</p>
            <p xml:id="ta-l4d17q2-d1e813">Ad tertium dicendum, quod quamvis per poenitentiam peccator redeat ad gratiam
              pristinam et immunitatem a reatu poenae, nunquam tamen redit ad pristinam dignitatem
              innocentiae; et ideo semper ex peccato praeterito aliquid in ipso manet.</p>
            <p xml:id="ta-l4d17q2-d1e817">Ad quartum dicendum, quod sicut homo non debet facere mala ut veniant bona; ita non
              debet gaudere de malis: quia ex eis proveniunt occasionaliter bona, divina providentia
              agente; quia illorum bonorum peccata causa non fuerunt, sed magis impedimenta; sed
              divina providentia ea causavit; et de ea debet homo gaudere, de peccatis autem
              dolere.</p>
            <p xml:id="ta-l4d17q2-d1e820">Ad quintum dicendum, quod satisfactio attenditur secundum poenam taxatam, quae pro
              peccatis injungi debet; et ideo potest terminari, ut non oporteat ulterius
              satisfacere; haec enim poena praecipue proportionatur culpae ex parte conversionis, ex
              qua finitatem habet. Sed dolor contritionis respondet culpae ex parte aversionis, ex
              qua habet quamdam infinitatem; et ita vera contritio debet semper permanere. Nec est
              inconveniens, si remoto posteriori, maneat prius.</p>

          </div>
          <div xml:id="ta-l4d17q2-Dd1e824">
            <head xml:id="ta-l4d17q2-Hd1e826">Quaestiuncula 2</head>
            <p xml:id="ta-l4d17q2-d1e829">Ad secundam quaestionem dicendum, quod haec est conditio in actibus virtutum inventa,
              quod non potest in eis accipi superfluum et diminutum, ut in 2 Ethic. probatur. Unde,
              cum contritio quantum ad id quod est displicentia quaedam in appetitu rationis, sit
              actus poenitentiae virtutis, nunquam ibi potest esse superfluum, sicut nec quantum ad
              intentionem, ita nec quantum ad durationem, nisi secundum quod actus unius virtutis
              impedit actum alterius virtutis magis necessarium pro tempore illo. Unde quanto magis
              homo continue in actu hujus displicentiae esse potest, tanto melius est, dummodo
              actibus aliarum virtutum vacet suo tempore, secundum quod oportet. Sed passiones
              possunt habere superfluum et diminutum et quantum ad intensionem et quantum ad
              durationem; et ideo, sicut passio doloris quam voluntas assumit, debet esse moderate
              intensa, ita debet moderate durare; ne, si nimis duret, homo in desperationem et
              pusillanimitatem, hujusmodi vitio, labatur.</p>
            <p xml:id="ta-l4d17q2-d1e832">Ad primum ergo dicendum, quod gaudium saeculi impeditur per dolorem contritionis, non
              autem gaudium quod de Deo est, quia habet ipsum dolorem pro materia.</p>
            <p xml:id="ta-l4d17q2-d1e835">Ad secundum dicendum, quod Ecclesiasticus loquitur de tristitia saeculi, et
              philosophus loquitur de tristitia quae est passio, qua moderate utendum est, secundum
              quod expedit, ad finem ad quem assumitur.</p>
            <p xml:id="ta-l4d17q2-d1e838">Ad tertium dicendum, quod Bernardus loquitur de dolore qui est passio.</p>

          </div>
          <div xml:id="ta-l4d17q2-Dd1e842">
            <head xml:id="ta-l4d17q2-Hd1e844">Quaestiuncula 3</head>
            <p xml:id="ta-l4d17q2-d1e847">Ad tertiam quaestionem dicendum, quod in contritione tria consideranda sunt. Primum
              est contritionis genus, quod est dolor. Secundum est contritionis forma, quia est
              actus virtutis gratia informatus. Tertium est contritionis efficacia, quia est
              meritorius, et sacramentalis, et quodammodo satisfactorius. Animae ergo post hanc
              vitam, quae in patria sunt, contritionem habere non possunt, quia carent dolore
              propter gaudii plenitudinem. Illae vero quae sunt in Inferno, carent contritione; quia
              si dolorem habeant, deficit tamen eis gratia dolorem informans. Sed illi qui in
              Purgatorio sunt, habent dolorem de peccatis gratia informatum, sed non meritorium,
              quia non sunt in statu merendi. In hac autem vita omnia tria praedicta inveniri
              possunt.</p>
            <p xml:id="ta-l4d17q2-d1e850">Ad primum ergo dicendum, quod caritas non causat istum dolorem nisi in illis qui
              doloris capaces sunt; sed plenitudo gaudii a beatis omnem capacitatem doloris
              excludit; et ideo, quamvis caritatem habeant, tamen contritione carent.</p>
            <p xml:id="ta-l4d17q2-d1e853">Ad secundum dicendum, quod animae in Purgatorio dolent de peccatis, sed ille dolor
              non est contritio, quia deest ei contritionis efficacia.</p>
            <p xml:id="ta-l4d17q2-d1e856">Ad tertium dicendum, quod poena illa quam animae in Purgatorio sustinent, non potest
              proprie dici satisfactio, quia satisfactio opus meritorium requirit; sed largo modo
              dicitur satisfactio poenae debitae solutio.</p>
          </div>
        </div>
        <div xml:id="ta-l4d17q2-Dd1e861" type="articulus">
          <head xml:id="ta-l4d17q2-Hd1e863">Articulus 5</head>

          <head xml:id="ta-l4d17q2-Hd1e866" type="question-title">Utrum peccati remissio sit contritionis effectus</head>

          <div xml:id="ta-l4d17q2-Dd1e869">
            <head xml:id="ta-l4d17q2-Hd1e871">Quaestiuncula 1</head>
            <p xml:id="ta-l4d17q2-d1e874">Ad quintum sic proceditur. Videtur quod peccati remissio non sit contritionis
              effectus. Solus enim Deus peccata remittit. Sed contritionis nos sumus aliqualiter
              causa, quia actus noster est. Ergo contritio non est causa remissionis culpae.</p>
            <p xml:id="ta-l4d17q2-d1e877">Praeterea, contritio est actus virtutis. Sed virtus sequitur culpae remissionem; quia
              culpa et virtus non sunt simul in anima. Ergo contritio non est causa remissionis
              culpae.</p>
            <p xml:id="ta-l4d17q2-d1e880">Praeterea, nihil impedit a perceptione Eucharistiae nisi culpa. Sed contritus ante
              confessionem non debet accedere ad Eucharistiam. Ergo nondum est consecutus
              remissionem culpae.</p>
            <p xml:id="ta-l4d17q2-d1e883">Sed contra est quod dicitur in Glossa super illud Psalm. 50: <quote xml:id="ta-l4d17q2-Qd1e885">sacrificium Deo
                spiritus contribulatus: contritio cordis est sacrificium, in quo peccata
                solvuntur</quote>.</p>
            <p xml:id="ta-l4d17q2-d1e890">Praeterea, virtus et vitium eisdem causis corrumpuntur et generantur, ut dicitur in 2
              Ethic. Sed per inordinatum amorem cordis peccatum committitur. Ergo per dolorem ex
              amore caritatis ordinato causatum solvitur; et sic peccatum contritio delet.</p>

          </div>
          <div xml:id="ta-l4d17q2-Dd1e894">
            <head xml:id="ta-l4d17q2-Hd1e896">Quaestiuncula 2</head>
            <p xml:id="ta-l4d17q2-d1e899">Ulterius. Videtur quod contritio non possit totaliter tollere reatum poenae. Quia
              satisfactio et confessio ordinantur ad liberationem a reatu poenae. Sed nullus ita
              perfecte conteritur, quin oporteat eum confiteri et satisfacere. Ergo contritio
              nunquam est tanta quod deleat reatum totum.</p>
            <p xml:id="ta-l4d17q2-d1e902">Praeterea, in poenitentia debet esse quaedam recompensatio poenae ad culpam. Sed
              aliqua culpa per membra corporis exercetur. Ergo cum oporteat ad debitam poenae
              recompensationem ut per quae peccat quis per haec torqueatur; videtur quod nunquam
              possit poena talis peccati per contritionem exsolvi.</p>
            <p xml:id="ta-l4d17q2-d1e905">Praeterea, dolor contritionis est finitus. Sed pro aliquo peccato, scilicet mortali,
              debetur poena infinita. Ergo nunquam potest esse tanta contritio quod totam poenam
              deleat.</p>
            <p xml:id="ta-l4d17q2-d1e908">Sed contra est, quod Deus plus acceptat cordis affectum quam etiam exteriorem actum.
              Sed per exteriores actus absolvitur homo a poena et a culpa. Ergo et similiter per
              cordis affectum, qui est contritio.</p>
            <p xml:id="ta-l4d17q2-d1e912">Praeterea, exemplum hujus de latrone habetur cui dictum est: <quote xml:id="ta-l4d17q2-Qd1e914">hodie mecum eris
                in Paradiso</quote>; propter unicum poenitentiae actum. Utrum autem totus reatus per
              contritionem semper tollatur, supra, dist. 14, qu. 2, art. 1, quaestiunc. 2, quaesitum
              est, ubi de poenitentia hoc ipsum quaerebatur.</p>

          </div>
          <div xml:id="ta-l4d17q2-Dd1e919">
            <head xml:id="ta-l4d17q2-Hd1e921">Quaestiuncula 3</head>
            <p xml:id="ta-l4d17q2-d1e924">Ulterius. Videtur quod contritio parva non sufficiat ad deletionem magnorum
              peccatorum. Quia contritio est medicina peccati. Sed corporalis medicina quae sanat
              morbum corporalem minorem, non sufficit ad sanandum majorem. Ergo minima contritio non
              sufficit ad delendum maxima peccata.</p>
            <p xml:id="ta-l4d17q2-d1e927">Praeterea, supra dictum est, quod oportet de majoribus peccatis magis conteri. Sed
              contritio non delet peccatum, nisi sit secundum quod oportet. Ergo minima contritio
              non delet omnia peccata.</p>
            <p xml:id="ta-l4d17q2-d1e930">Sed contra, quaelibet gratia gratum faciens delet omnem culpam mortalem, quia simul
              cum ea stare non potest. Sed quaelibet contritio est gratia gratum faciente informata.
              Ergo quantumcumque sit parva, delet omnem culpam.</p>
          </div>
          <div xml:id="ta-l4d17q2-Dd1e935">
            <head xml:id="ta-l4d17q2-Hd1e937">Quaestiuncula 1</head>
            <p xml:id="ta-l4d17q2-d1e940">Respondeo dicendum ad primam quaestionem, quod contritio potest dupliciter
              considerari; vel inquantum est pars sacramenti, vel inquantum est actus virtutis; et
              utroque modo est causa remissionis peccati, sed diversimode: quia inquantum est pars
              sacramenti, primo operatur ad remissionem peccati instrumentaliter, sicut et de aliis
              sacramentis, in 1 dist., quaest. 1, art. 4 quaestiunc. 1, patuit: inquantum autem est
              actus virtutis, sic est quasi causa materialis remissionis peccati, eo quod dispositio
              est quasi necessitas ad justificationem, ut supra dictum est. Dispositio autem
              reducitur ad causam materialem, si accipiatur dispositio quae disponit materiam ad
              recipiendum; secus autem est de dispositione agentis ad agendum, quia illa reducitur
              ad genus causae efficientis.</p>
            <p xml:id="ta-l4d17q2-d1e943">Ad primum ergo dicendum, quod solus Deus est causa efficiens principalis remissionis
              peccati; sed causa dispositiva potest etiam esse ex nobis; et similiter causa
              sacramentalis: quia formae sacramentorum sunt verba a nobis prolata, quae habent
              virtutem instrumentalem gratiam inducendi, qua peccata remittuntur.</p>
            <p xml:id="ta-l4d17q2-d1e946">Ad secundum dicendum, quod peccati remissio uno modo praecedit virtutem et gratiae
              infusionem, et alio modo sequitur: et secundum hoc quod sequitur, actus a virtute
              elicitus potest esse causa aliqua remissionis culpae.</p>
            <p xml:id="ta-l4d17q2-d1e949">Ad tertium dicendum, quod dispensatio Eucharistiae pertinet ad ministros Ecclesiae;
              et ideo ante remissionem peccati per ministros Ecclesiae non debet aliquis ad
              Eucharistiam accedere, quamvis sit sibi culpa quo ad Deum remissa.</p>

          </div>
          <div xml:id="ta-l4d17q2-Dd1e953">
            <head xml:id="ta-l4d17q2-Hd1e955">Quaestiuncula 2</head>
            <p xml:id="ta-l4d17q2-d1e958">Ad secundam quaestionem dicendum, quod intensio contritionis potest attendi
              dupliciter. Uno modo ex parte caritatis, quae displicentiam causat; et sic contingit
              tantum intendi caritatem in actu, quod contritio inde sequens merebitur non solum
              culpae amotionem, sed etiam absolutionem ab omni poena. Alio modo ex parte doloris
              sensibilis quem voluntas in contritione excitat; et quia illa poena etiam quaedam est,
              tantum potest intendi, quod sufficiat ad deletionem poenae et culpae.</p>
            <p xml:id="ta-l4d17q2-d1e961">Ad primum ergo dicendum, quod aliquis non potest esse certus quod contritio sua sit
              sufficiens ad deletionem poenae et culpae; et ideo tenetur confiteri et satisfacere;
              maxime cum contritio vera non fuerit, nisi propositum confitendi habuisset annexum;
              quod debet ad effectum deduci etiam propter praeceptum quod est de confessione
              datum.</p>
            <p xml:id="ta-l4d17q2-d1e964">Ad secundum dicendum, quod sicut gaudium interius redundat etiam ad exteriores
              corporis partes, ita etiam et dolor interior ad exteriora membra derivatur; unde
              dicitur Prov. 17, 22: <quote xml:id="ta-l4d17q2-Qd1e966" source="http://scta.info/resource/prov17_22@6-9">spiritus tristis exsiccat ossa</quote>.</p>
            <p xml:id="ta-l4d17q2-d1e970">Ad tertium dicendum, quod dolor contritionis, quamvis sit finitus quantum ad
              intensionem, sicut etiam et poena peccato mortali debita finita est; habet tamen
              infinitam virtutem ex caritate qua informatur; et secundum hoc potest valere ad
              deletionem culpae et poenae.</p>

          </div>
          <div xml:id="ta-l4d17q2-Dd1e974">
            <head xml:id="ta-l4d17q2-Hd1e976">Quaestiuncula 3</head>
            <p xml:id="ta-l4d17q2-d1e979">Ad tertiam quaestionem dicendum, quod contritio, ut saepe dictum est, habet duplicem
              dolorem. Unum rationis, qui est displicentia peccati commissi; et hic potest esse adeo
              parvus quod non sufficiet ad rationem contritionis, ut si minus displiceret ei
              peccatum quam debeat displicere separatio a fine; sicut etiam amor potest esse ita
              remissus, quod non sufficiat ad rationem caritatis. Alium dolorem habet in sensu; et
              parvitas hujus non impedit rationem contritionis: quia non se habet essentialiter ad
              contritionem, sed quasi ex accidenti ei adjungitur; et iterum non est in potestate
              nostra. Sic ergo dicendum, quod quantumcumque parvus sit dolor, dummodo ad
              contritionis rationem sufficiat, omnem culpam delet.</p>
            <p xml:id="ta-l4d17q2-d1e982">Ad primum ergo dicendum, quod medicinae spirituales habent efficaciam infinitam ex
              virtute infinita quae in eis operatur; et ideo illa medicina quae sufficit ad
              curationem parvi peccati, sufficit etiam ad curationem magni; sicut patet de Baptismo,
              quo et magna et parva peccata solvuntur; et similiter est de contritione, dummodo ad
              rationem contritionis pertingat.</p>
            <p xml:id="ta-l4d17q2-d1e985">Ad secundum dicendum, quod hoc sequitur ex necessitate, quod unus homo plus doleat de
              peccato majori quam de minori, secundum quod magis repugnat amori qui dolorem causat.
              Sed tamen si unus alius haberet tantum de dolore pro majori quantum ipse habet pro
              minori, sufficeret ad remissionem culpae.</p>
          </div>
        </div>
      </div>
    </body>
  </text>
</TEI>